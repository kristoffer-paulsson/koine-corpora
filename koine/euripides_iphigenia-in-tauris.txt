Πέλοψ ὁ Ταντάλειος ἐς Πῖσαν μολὼν θοαῖσιν ἵπποις Οἰνομάου
γαμεῖ κόρην, ἐξ ἧς Ἀτρεὺς ἔβλαστεν· Ἀτρέως δὲ παῖς
Μενέλαος Ἀγαμέμνων τε· τοῦ δ’ ἔφυν ἐγώ τῆς Τυνδαρείας
θυγατρὸς Ἰφιγένεια παῖς, ἣν ἀμφὶ δίναις ἃς θάμ’ Εὔριπος
πυκναῖς αὔραις ἑλίσσων κυανέαν ἅλα στρέφει, ἔσφαξεν
Ἑλένης οὕνεχ’, ὡς δοκεῖ, πατὴρ Ἀρτέμιδι κλειναῖς ἐν
πτυχαῖσιν Αὐλίδος. ἐνταῦθα γὰρ δὴ χιλίων ναῶν στόλον
Ἑλληνικὸν συνήγαγ’ Ἀγαμέμνων ἄναξ, τὸν καλλίνικον στέφανον
Ἰλίου θέλων λαβεῖν Ἀχαιοῖς τούς θ’ ὑβρισθέντας γάμους
Ἑλένης μετελθεῖν, Μενέλεῳ χάριν φέρων. δεινῆς δ’ ἀπλοίας
πνευμάτων τε τυγχάνων, ἐς ἔμπυρ’ ἦλθε, καὶ λέγει Κάλχας
τάδε· ὦ τῆσδ’ ἀνάσσων Ἑλλάδος στρατηγίας, Ἀγάμεμνον, οὐ
μὴ ναῦς ἀφορμίσῃ χθονός, πρὶν ἂν κόρην σὴν Ἰφιγένειαν
Ἄρτεμις λάβῃ σφαγεῖσαν· ὅ τι γὰρ ἐνιαυτὸς τέκοι κάλλιστον,
ηὔξω φωσφόρῳ θύσειν θεᾷ. παῖδ’ οὖν ἐν οἴκοις σὴ
Κλυταιμήστρα δάμαρ τίκτει — τὸ καλλιστεῖον εἰς ἔμ’ ἀναφέρων
— ἣν χρή σε θῦσαι. καί μ’ Ὀδυσσέως τέχναις μητρὸς παρείλοντ’
ἐπὶ γάμοις Ἀχιλλέως. ἐλθοῦσα δ’ Αὐλίδ’ ἡ τάλαιν’ ὑπὲρ
πυρᾶς μεταρσία ληφθεῖσ’ ἐκαινόμην ξίφει· ἀλλ’ ἐξέκλεψεν
ἔλαφον ἀντιδοῦσά μου Ἄρτεμις Ἀχαιοῖς, διὰ δὲ λαμπρὸν
αἰθέρα πέμψασά μ’ ἐς τήνδ’ ᾤκισεν Ταύρων χθόνα, οὗ γῆς
ἀνάσσει βαρβάροισι βάρβαρος Θόας, ὃς ὠκὺν πόδα τιθεὶς
ἴσον πτεροῖς ἐς τοὔνομ’ ἦλθε τόδε ποδωκείας χάριν. ναοῖσι
δ’ ἐν τοῖσδ’ ἱερέαν τίθησί με· ὅθεν νόμοισι τοῖσιν ἥδεται
θεὰ Ἄρτεμις, ἑορτῆς, τοὔνομ’ ἧς καλὸν μόνον — τὰ δ’ ἄλλα
σιγῶ, τὴν θεὸν φοβουμένη — [θύω γὰρ ὄντος τοῦ νόμου καὶ
πρὶν πόλει, ὃς ἂν κατέλθῃ τήνδε γῆν Ἕλλην ἀνήρ.]
κατάρχομαι μέν, σφάγια δ’ ἄλλοισιν μέλει ἄρρητ’ ἔσωθεν
τῶνδ’ ἀνακτόρων θεᾶς. ἃ καινὰ δ’ ἥκει νὺξ φέρουσα φάσματα,
λέξω πρὸς αἰθέρ’, εἴ τι δὴ τόδ’ ἔστ’ ἄκος. ἔδοξ’ ἐν
ὕπνῳ τῆσδ’ ἀπαλλαχθεῖσα γῆς οἰκεῖν ἐν Ἄργει, παρθένοισι
δ’ ἐν μέσαις εὕδειν, χθονὸς δὲ νῶτα σεισθῆναι σάλῳ, φεύγειν
δὲ κἄξω στᾶσα θριγκὸν εἰσιδεῖν δόμων πίτνοντα, πᾶν δ’
ἐρείψιμον στέγος βεβλημένον πρὸς οὖδας ἐξ ἄκρων σταθμῶν.
μόνος λελεῖφθαι στῦλος εἷς ἔδοξέ μοι δόμων πατρῴων, ἐκ δ’
ἐπικράνων κόμας ξανθὰς καθεῖναι, φθέγμα δ’ ἀνθρώπου λαβεῖν,
κἀγὼ τέχνην τήνδ’ ἣν ἔχω ξενοκτόνον τιμῶσ’ ὑδραίνειν
αὐτὸν ὡς θανούμενον, κλαίουσα. τοὔναρ δ’ ὧδε συμβάλλω τόδε·
τέθνηκ’ Ὀρέστης, οὗ κατηρξάμην ἐγώ. στῦλοι γὰρ οἴκων
παῖδές εἰσιν ἄρσενες· θνῄσκουσι δ’ οὓς ἂν χέρνιβες βάλωσ’
ἐμαί. [οὐδ’ αὖ συνάψαι τοὔναρ ἐς φίλους ἔχω· Στροφίῳ
γὰρ οὐκ ἦν παῖς, ὅτ’ ὠλλύμην ἐγώ.] νῦν οὖν ἀδελφῷ
βούλομαι δοῦναι χοὰς παροῦσ’ ἀπόντι — ταῦτα γὰρ δυναίμεθ’
ἄν — σὺν προσπόλοισιν, ἃς ἔδωχ’ ἡμῖν ἄναξ Ἑλληνίδας
γυναῖκας. ἀλλ’ ἐξ αἰτίας οὔπω τίνος πάρεισιν; εἶμ’ ἔσω
δόμων ἐν οἷσι ναίω τῶνδ’ ἀνακτόρων θεᾶς. ὅρα, φυλάσσου μή
τις ἐν στίβῳ βροτῶν. ὁρῶ, σκοποῦμαι δ’ ὄμμα πανταχῆ
στρέφων. Πυλάδη, δοκεῖ σοι μέλαθρα ταῦτ’ εἶναι θεᾶς ἔνθ’
Ἀργόθεν ναῦν ποντίαν ἐστείλαμεν; ἔμοιγ’, Ὀρέστα· σοὶ δὲ
συνδοκεῖν χρεών. καὶ βωμός, Ἕλλην οὗ καταστάζει φόνος; ἐξ
αἱμάτων γοῦν ξάνθ’ ἔχει τριχώματα. θριγκοῖς δ’ ὑπ’ αὐτοῖς
σκῦλ’ ὁρᾷς ἠρτημένα; τῶν κατθανόντων γ’ ἀκροθίνια ξένων.
ἀλλ’ ἐγκυκλοῦντ’ ὀφθαλμὸν εὖ σκοπεῖν χρεών. ὦ Φοῖβε, ποῖ
μ’ αὖ τήνδ’ ἐς ἄρκυν ἤγαγες χρήσας, ἐπειδὴ πατρὸς αἷμ’
ἐτεισάμην, μητέρα κατακτάς, διαδοχαῖς δ’ Ἐρινύων ἠλαυνόμεσθα
φυγάδες ἔξεδροι χθονὸς δρόμους τε πολλοὺς ἐξέπλησα καμπίμους,
ἐλθὼν δέ σ’ ἠρώτησα πῶς τροχηλάτου μανίας ἂν ἔλθοιμ’ ἐς
τέλος πόνων τ’ ἐμῶν, οὓς ἐξεμόχθουν περιπολῶν καθ’ Ἑλλάδα —
σὺ δ’ εἶπας ἐλθεῖν Ταυρικῆς μ’ ὅρους χθονός, ἔνθ’
Ἄρτεμίς σοι σύγγονος βωμοὺς ἔχοι, λαβεῖν τ’ ἄγαλμα θεᾶς,
ὅ φασιν ἐνθάδε ἐς τούσδε ναοὺς οὐρανοῦ πεσεῖν ἄπο·
λαβόντα δ’ ἢ τέχναισιν ἢ τύχῃ τινί, κίνδυνον ἐκπλήσαντ’,
Ἀθηναίων χθονὶ δοῦναι — τὸ δ’ ἐνθένδ’ οὐδὲν ἐρρήθη πέρα —
καὶ ταῦτα δράσαντ’ ἀμπνοὰς ἕξειν πόνων. ἥκω δὲ πεισθεὶς
σοῖς λόγοισιν ἐνθάδε ἄγνωστον ἐς γῆν, ἄξενον. σὲ δ’
ἱστορῶ, Πυλάδη — σὺ γάρ μοι τοῦδε συλλήπτωρ πόνου — τί
δρῶμεν; ἀμφίβληστρα γὰρ τοίχων ὁρᾷς ὑψηλά· πότερα δωμάτων
προσαμβάσεις ἐκβησόμεσθα; πῶς ἂν οὖν λάθοιμεν ἄν; ἢ
χαλκότευκτα κλῇθρα λύσαντες μοχλοῖς — ὧν οὐδὲν ἴσμεν; ἢν
δ’ ἀνοίγοντες πύλας ληφθῶμεν ἐσβάσεις τε μηχανώμενοι,
θανούμεθ’. ἀλλὰ πρὶν θανεῖν, νεὼς ἔπι φεύγωμεν, ᾗπερ
δεῦρ’ ἐναυστολήσαμεν. φεύγειν μὲν οὐκ ἀνεκτὸν οὐδ’
εἰώθαμεν, τὸν τοῦ θεοῦ δὲ χρησμὸν οὐ κακιστέον· ναοῦ δ’
ἀπαλλαχθέντε κρύψωμεν δέμας κατ’ ἄντρ’ ἃ πόντος νοτίδι
διακλύζει μέλας — νεὼς ἄπωθεν, μή τις εἰσιδὼν σκάφος
βασιλεῦσιν εἴπῃ κᾆτα ληφθῶμεν βίᾳ. ὅταν δὲ νυκτὸς ὄμμα
λυγαίας μόλῃ, τολμητέον τοι ξεστὸν ἐκ ναοῦ λαβεῖν ἄγαλμα
πάσας προσφέροντε μηχανάς. ὅρα δέ γ’ εἴσω τριγλύφων ὅποι
κενὸν δέμας καθεῖναι· τοὺς πόνους γὰρ ἁγαθοὶ τολμῶσι, δειλοὶ
δ’ εἰσὶν οὐδὲν οὐδαμοῦ. οὔ τοι μακρὸν μὲν ἤλθομεν κώπῃ
πόρον, ἐκ τερμάτων δὲ νόστον ἀροῦμεν πάλιν. ἀλλ’ εὖ γὰρ
εἶπας, πειστέον· χωρεῖν χρεὼν ὅποι χθονὸς κρύψαντε λήσομεν
δέμας. οὐ γὰρ τὸ τοῦ θεοῦ γ’ αἴτιον γενήσεται πεσεῖν
ἄχρηστον θέσφατον· τολμητέον· μόχθος γὰρ οὐδεὶς τοῖς νέοις
σκῆψιν φέρει. εὐφαμεῖτ’, ὦ πόντου δισσὰς συγχωρούσας πέτρας
Ἀξείνου ναίοντες. ὦ παῖ τᾶς Λατοῦς, Δίκτυνν’ οὐρεία, πρὸς
σὰν αὐλάν, εὐστύλων ναῶν χρυσήρεις θριγκούς, πόδα παρθένιον
ὅσιον ὁσίας κλῃδούχου δούλα πέμπω, Ἑλλάδος εὐίππου
πύργους καὶ τείχη χόρτων τ’ εὐδένδρων ἐξαλλάξασ’ Εὐρώπαν,
πατρῴων οἴκων ἕδρας. ἔμολον· τί νέον; τίνα φροντίδ’
ἔχεις; τί με πρὸς ναοὺς ἄγαγες ἄγαγες, ὦ παῖ τοῦ τᾶς
Τροίας πύργους ἐλθόντος κλεινᾷ σὺν κώπᾳ χιλιοναύτα
μυριοτευχοῦς Ἀτρείδα; [τῶν κλεινῶν;] ἰὼ δμωαί, δυσθρηνήτοις
ὡς θρήνοις ἔγκειμαι, τᾶς οὐκ εὐμούσου μολπᾶς [βοὰν]
ἀλύροις ἐλέγοις, αἰαῖ, αἰαῖ, κηδείοις οἴκτοισιν· αἵ μοι
συμβαίνουσ’ ἆται, σύγγονον ἁμὸν κατακλαιομένα ζωᾶς, οἵαν
<οἵαν> ἰδόμαν ὄψιν ὀνείρων νυκτός, τᾶς ἐξῆλθ’ ὄρφνα.
ὀλόμαν ὀλόμαν· οὐκ εἴσ’ οἶκοι πατρῷοι· οἴμοι <μοι>
φροῦδος γέννα. φεῦ φεῦ τῶν Ἄργει μόχθων. ἰὼ δαῖμον, μόνον
ὅς με κασίγνητον συλᾷς Ἀίδᾳ πέμψας, ᾧ τάσδε χοὰς μέλλω
κρατῆρά τε τὸν φθιμένων ὑδραίνειν γαίας ἐν νώτοις πηγάς τ’
οὐρείων ἐκ μόσχων Βάκχου τ’ οἰνηρὰς λοιβὰς ξουθᾶν τε πόνημα
μελισσᾶν, ἃ νεκροῖς θελκτήρια κεῖται. ἀλλ’ ἔνδος μοι
πάγχρυσον τεῦχος καὶ λοιβὰν Ἅιδα. ὦ κατὰ γαίας
Ἀγαμεμνόνιον θάλος, ὡς φθιμένῳ τάδε σοι πέμπω· δέξαι δ’· οὐ
γὰρ πρὸς τύμβον σοι ξανθὰν χαίταν, οὐ δάκρῡ οἴσω. τηλόσε
γὰρ δὴ σᾶς ἀπενάσθην πατρίδος καὶ ἐμᾶς, ἔνθα δοκήμασι
κεῖμαι σφαχθεῖσ’ ἁ τλάμων. ἀντιψάλμους ᾠδὰς ὕμνων τ’
Ἀσιητᾶν σοι βάρβαρον ἀχὰν δεσποίνᾳ γ’ ἐξαυδάσω, τὰν ἐν
θρήνοισιν μοῦσαν νέκυσι μελομέναν, τὰν ἐν μολπαῖς Ἅιδας
ὑμνεῖ δίχα παιάνων. οἴμοι, τῶν Ἀτρειδᾶν οἴκων· ἔρρει φῶς
σκήπτρων, οἴμοι, πατρῴων οἴκων. ἦν ἐκ τῶν εὐόλβων Ἄργει
βασιλέων ἀρχά, μόχθος δ’ ἐκ μόχθων ᾄσσει· δινευούσαις
ἵπποισι <ῥιφαὶ Πέλοπος> πταναῖς· ἀλλάξας δ’ ἐξ ἕδρας
ἱερὸν <ἱερὸν> ὄμμ’ αὐγᾶς ἅλιος. ἄλλαις δ’ ἄλλα προσέβα
χρυσέας ἀρνὸς μελάθροις ὀδύνα, † φόνος ἐπὶ φόνῳ, ἄχεα
ἄχεσιν † ἔνθεν τῶν πρόσθεν δμαθέντων Τανταλιδᾶν ἐκβαίνει
ποινά γ’ εἰς οἴκους, σπεύδει δ’ ἀσπούδαστ’ ἐπὶ σοὶ δαίμων.
ἐξ ἀρχᾶς μοι δυσδαίμων δαίμων τᾶς ματρὸς ζώνας καὶ νυκτὸς
κείνας· ἐξ ἀρχᾶς λόχιαι στερρὰν παιδείαν Μοῖραι ξυντείνουσιν
θεαί, τᾷ μναστευθείσᾳ ’ξ Ἑλλάνων, ἃν πρωτόγονον θάλος ἐν
θαλάμοις Λήδας ἁ τλάμων κούρα σφάγιον πατρῴᾳ λώβᾳ καὶ
θῦμ’ οὐκ εὐγάθητον ἔτεκεν, ἔτρεφεν εὐκταίαν· ἱππείοις δ’
ἐν δίφροισι ψαμάθων Αὐλίδος ἐπέβασαν νύμφαιον, οἴμοι,
δύσνυμφον τῷ τᾶς Νηρέως κούρας, αἰαῖ. νῦν δ’ ἀξείνου
πόντου ξείνα δυσχόρτους οἴκους ναίω, ἄγαμος ἄτεκνος ἄπολις
ἄφιλος, οὐ τὰν Ἄργει μέλπουσ’ Ἥραν οὐδ’ ἱστοῖς ἐν
καλλιφθόγγοις κερκίδι Παλλάδος Ἀτθίδος εἰκὼ <καὶ> Τιτάνων
ποικίλλουσ’, ἀλλ’ αἱμόρραντον δυσφόρμιγγα ξείνων † αἱμάσσουσ’
ἄταν βωμούς, † οἰκτράν τ’ αἰαζόντων αὐδὰν οἰκτρόν τ’
ἐκβαλλόντων δάκρυον. καὶ νῦν κείνων μέν μοι λάθα, τὸν δ’
Ἄργει δμαθέντα κλαίω σύγγονον, ὃν ἔλιπον ἐπιμαστίδιον,
ἔτι βρέφος, ἔτι νέον, ἔτι θάλος ἐν χερσὶν ματρὸς πρὸς
στέρνοις τ’ Ἄργει σκηπτοῦχον Ὀρέσταν. καὶ μὴν ὅδ’ ἀκτὰς
ἐκλιπὼν θαλασσίους βουφορβὸς ἥκει σημανῶν τί σοι νέον.
Ἀγαμέμνονός τε καὶ Κλυταιμήστρας τέκνον, ἄκουε καινῶν ἐξ
ἐμοῦ κηρυγμάτων. τί δ’ ἔστι τοῦ παρόντος ἐκπλῆσσον λόγου;
ἥκουσιν ἐς γῆν, κυανέαν Συμπληγάδα πλάτῃ φυγόντες, δίπτυχοι
νεανίαι, θεᾷ φίλον πρόσφαγμα καὶ θυτήριον Ἀρτέμιδι. χέρνιβας
δὲ καὶ κατάργματα οὐκ ἂν φθάνοις ἂν εὐτρεπῆ ποιουμένη.
ποδαποί; τίνος γῆς σχῆμ’ ἔχουσιν οἱ ξένοι; Ἕλληνες· ἓν
τοῦτ’ οἶδα κοὐ περαιτέρω. οὐδ’ ὄνομ’ ἀκούσας οἶσθα τῶν
ξένων φράσαι; Πυλάδης ἐκλῄζεθ’ ἅτερος πρὸς θατέρου. τοῦ
ξυζύγου δὲ τοῦ ξένου τί τοὔνομ’ ἦν; οὐδεὶς τόδ’ οἶδεν·
οὐ γὰρ εἰσηκούσαμεν. πῶς δ’ εἴδετ’ αὐτοὺς κἀντυχόντες
εἵλετε; ἄκραις ἐπὶ ῥηγμῖσιν ἀξένου πόρου — καὶ τίς
θαλάσσης βουκόλοις κοινωνία; βοῦς ἤλθομεν νίψοντες ἐναλίᾳ
δρόσῳ. ἐκεῖσε δὴ ’πάνελθε, πῶς νιν εἵλετε τρόπῳ θ’
ὁποίῳ· τοῦτο γὰρ μαθεῖν θέλω. χρόνιοι γὰρ ἥκουσ’· οὐδέ πω
βωμὸς θεᾶς Ἑλληνικαῖσιν ἐξεφοινίχθη ῥοαῖς. ἐπεὶ τὸν
ἐσρέοντα διὰ Συμπληγάδων βοῦς ὑλοφορβοὺς πόντον
εἰσεβάλλομεν, ἦν τις διαρρὼξ κυμάτων πολλῷ σάλῳ κοιλωπὸς
ἀγμός, πορφυρευτικαὶ στέγαι. ἐνταῦθα δισσοὺς εἶδέ τις
νεανίας βουφορβὸς ἡμῶν, κἀπεχώρησεν πάλιν ἄκροισι δακτύλοισι
πορθμεύων ἴχνος. ἔλεξε δ’· Οὐχ ὁρᾶτε; δαίμονές τινες
θάσσουσιν οἵδε. — θεοσεβὴς δ’ ἡμῶν τις ὢν ἀνέσχε χεῖρα καὶ
προσηύξατ’ εἰσιδών· ὦ ποντίας παῖ Λευκοθέας, νεῶν φύλαξ,
δέσποτα Παλαῖμον, ἵλεως ἡμῖν γενοῦ, εἴτ’ οὖν ἐπ’ ἀκταῖς
θάσσετον Διοσκόρω, ἢ Νηρέως ἀγάλμαθ’, ὃς τὸν εὐγενῆ
ἔτικτε πεντήκοντα Νηρῄδων χορόν. ἄλλος δέ τις μάταιος,
ἀνομίᾳ θρασύς, ἐγέλασεν εὐχαῖς, ναυτίλους δ’ ἐφθαρμένους
θάσσειν φάραγγ’ ἔφασκε τοῦ νόμου φόβῳ, κλύοντας ὡς θύοιμεν
ἐνθάδε ξένους. ἔδοξε δ’ ἡμῶν εὖ λέγειν τοῖς πλείοσι,
θηρᾶν τε τῇ θεῷ σφάγια τἀπιχώρια. κἀν τῷδε πέτραν ἅτερος
λιπὼν ξένοιν ἔστη κάρα τε διετίναξ’ ἄνω κάτω κἀπεστέναξεν
ὠλένας τρέμων ἄκρας, μανίαις ἀλαίνων, καὶ βοᾷ κυναγὸς
ὥς· Πυλάδη, δέδορκας τήνδε; τήνδε δ’ οὐχ ὁρᾷς Ἅιδου
δράκαιναν, ὥς με βούλεται κτανεῖν δειναῖς ἐχίδναις εἰς ἔμ’
ἐστομωμένη; ἣ δ’ ἐκ χιτώνων πῦρ πνέουσα καὶ φόνον πτεροῖς
ἐρέσσει, μητέρ’ ἀγκάλαις ἐμὴν ἔχουσα — πέτρινον ὄχθον, ὡς
ἐπεμβάλῃ. οἴμοι, κτενεῖ με· ποῖ φύγω; παρῆν δ’ ὁρᾶν οὐ
ταῦτα μορφῆς σχήματ’, ἀλλ’ ἠλλάσσετο φθογγάς τε μόσχων καὶ
κυνῶν ὑλάγματα, † ἃς φᾶσ’ † Ἐρινῦς ἱέναι μιμήματα. ἡμεῖς
δὲ συσταλέντες, ὡς θαμβούμενοι, σιγῇ καθήμεθ’· ὃ δὲ χερὶ
σπάσας ξίφος, μόσχους ὀρούσας ἐς μέσας λέων ὅπως, παίει
σιδήρῳ λαγόνας ἐς πλευράς θ’ ἱείς, δοκῶν Ἐρινῦς θεὰς
ἀμύνεσθαι τάδε, ὡς αἱματηρὸν πέλαγος ἐξανθεῖν ἁλός. κἀν
τῷδε πᾶς τις, ὡς ὁρᾷ βουφόρβια πίπτοντα καὶ πορθούμεν’,
ἐξωπλίζετο, κόχλους τε φυσῶν συλλέγων τ’ ἐγχωρίους· πρὸς
εὐτραφεῖς γὰρ καὶ νεανίας ξένους φαύλους μάχεσθαι βουκόλους
ἡγούμεθα. πολλοὶ δ’ ἐπληρώθημεν ἐν μακρῷ χρόνῳ. πίπτει δὲ
μανίας πίτυλον ὁ ξένος μεθείς, στάζων ἀφρῷ γένειον· ὡς δ’
ἐσείδομεν προύργου πεσόντα, πᾶς ἀνὴρ ἔσχεν πόνον βάλλων
ἀράσσων. ἅτερος δὲ τοῖν ξένοιν ἀφρόν τ’ ἀπέψη σώματός τ’
ἐτημέλει πέπλων τε προυκάλυπτεν εὐπήνους ὑφάς, καραδοκῶν μὲν
τἀπιόντα τραύματα, φίλον δὲ θεραπείαισιν ἄνδρ’ εὐεργετῶν.
ἔμφρων δ’ ἀνᾴξας ὁ ξένος πεσήματος ἔγνω κλύδωνα πολεμίων
προσκείμενον καὶ τὴν παροῦσαν συμφορὰν αὐτοῖν πέλας, ᾤμωξέ
θ’· ἡμεῖς δ’ οὐκ ἀνίεμεν πέτροις βάλλοντες, ἄλλος ἄλλοθεν
προσκείμενοι. οὗ δὴ τὸ δεινὸν παρακέλευσμ’ ἠκούσαμεν·
Πυλάδη, θανούμεθ’, ἀλλ’ ὅπως θανούμεθα κάλλισθ’· ἕπου μοι,
φάσγανον σπάσας χερί. — ὡς δ’ εἴδομεν δίπαλτα πολεμίων ξίφη,
φυγῇ λεπαίας ἐξεπίμπλαμεν νάπας. ἀλλ’, εἰ φύγοι τις, ἅτεροι
προσκείμενοι ἔβαλλον αὐτούς· εἰ δὲ τούσδ’ ὠσαίατο, αὖθις
τὸ νῦν ὑπεῖκον ἤρασσεν πέτροις. ἀλλ’ ἦν ἄπιστον· μυρίων
γὰρ ἐκ χερῶν οὐδεὶς τὰ τῆς θεοῦ θύματ’ εὐτύχει βαλών.
μόλις δέ νιν τόλμῃ μὲν οὐ χειρούμεθα, κύκλῳ δὲ περιβαλόντες
ἐξεκλέψαμεν πέτροισι χειρῶν φάσγαν’, ἐς δὲ γῆν γόνυ καμάτῳ
καθεῖσαν. πρὸς δ’ ἄνακτα τῆσδε γῆς κομίζομέν νιν. ὃ δ’
ἐσιδὼν ὅσον τάχος ἐς χέρνιβάς τε καὶ σφαγεῖ’ ἔπεμπέ σοι.
ηὔχου δὲ τοιάδ’, ὦ νεᾶνί, σοι ξένων σφάγια παρεῖναι· κἂν
ἀναλίσκῃς ξένους τοιούσδε, τὸν σὸν Ἑλλὰς ἀποτείσει φόνον
δίκας τίνουσα τῆς ἐν Αὐλίδι σφαγῆς. θαυμάστ’ ἔλεξας τὸν
μανένθ’, ὅστις ποτὲ Ἕλληνος ἐκ γῆς πόντον ἦλθεν ἄξενον.
εἶἑν· σὺ μὲν κόμιζε τοὺς ξένους μολών, τὰ δ’ ἐνθάδ’
ἡμεῖς ὅσια φροντιούμεθα — ὦ καρδία τάλαινα, πρὶν μὲν ἐς
ξένους γαληνὸς ἦσθα καὶ φιλοικτίρμων ἀεί, ἐς θοὑμόφυλον
ἀναμετρουμένη δάκρυ, Ἕλληνας ἄνδρας ἡνίκ’ ἐς χέρας λάβοις.
νῦν δ’ ἐξ ὀνείρων οἷσιν ἠγριώμεθα, δοκοῦσ’ Ὀρέστην μηκέθ’
ἥλιον βλέπειν, δύσνουν με λήψεσθ’, οἵτινές ποθ’ ἥκετε. καὶ
τοῦτ’ ἄρ’ ἦν ἀληθές, ᾐσθόμην, φίλαι· οἱ δυστυχεῖς γὰρ
τοῖσι δυστυχεστέροις αὐτοὶ κακῶς πράξαντες οὐ φρονοῦσιν εὖ.
ἀλλ’ οὔτε πνεῦμα Διόθεν ἦλθε πώποτε, οὐ πορθμίς, ἥτις διὰ
πέτρας Συμπληγάδας Ἑλένην ἀπήγαγ’ ἐνθάδ’, ἥ μ’ ἀπώλεσεν,
Μενέλεών θ’, ἵν’ αὐτοὺς ἀντετιμωρησάμην, τὴν ἐνθάδ’ Αὖλιν
ἀντιθεῖσα τῆς ἐκεῖ, οὗ μ’ ὥστε μόσχον Δαναΐδαι
χειρούμενοι ἔσφαζον, ἱερεὺς δ’ ἦν ὁ γεννήσας πατήρ. οἴμοι
— κακῶν γὰρ τῶν τότ’ οὐκ ἀμνημονῶ — ὅσας γενείου χεῖρας
ἐξηκόντισα γονάτων τε τοῦ τεκόντος, ἐξαρτωμένη, λέγουσα
τοιάδ’· ὦ πάτερ, νυμφεύομαι νυμφεύματ’ αἰσχρὰ πρὸς σέθεν·
μήτηρ δ’ ἐμὲ σέθεν κατακτείνοντος Ἀργεῖαί τε νῦν ὑμνοῦσιν
ὑμεναίοισιν, αὐλεῖται δὲ πᾶν μέλαθρον· ἡμεῖς δ’ ὀλλύμεσθα
πρὸς σέθεν. Ἅιδης Ἀχιλλεὺς ἦν ἄρ’, οὐχ ὁ Πηλέως, ὅν μοι
προσείσας πόσιν, ἐν ἁρμάτων ὄχοις ἐς αἱματηρὸν γάμον
ἐπόρθμευσας δόλῳ. ἐγὼ δὲ λεπτῶν ὄμμα διὰ καλυμμάτων
ἔχουσ’, ἀδελφόν τ’ οὐκ ἀνειλόμην χεροῖν, — ὃς νῦν ὄλωλεν
— οὐ κασιγνήτῃ στόμα συνῆψ’ ὑπ’ αἰδοῦς, ὡς ἰοῦσ’ ἐς
Πηλέως μέλαθρα· πολλὰ δ’ ἀπεθέμην ἀσπάσματα ἐς αὖθις, ὡς
ἥξουσ’ ἐς Ἄργος αὖ πάλιν. ὦ τλῆμον, εἰ τέθνηκας, ἐξ
οἵων καλῶν ἔρρεις, Ὀρέστα, καὶ πατρὸς ζηλωμάτων — τὰ τῆς
θεοῦ δὲ μέμφομαι σοφίσματα, ἥτις βροτῶν μὲν ἤν τις ἅψηται
φόνου, ἢ καὶ λοχείας ἢ νεκροῦ θίγῃ χεροῖν, βωμῶν
ἀπείργει, μυσαρὸν ὡς ἡγουμένη, αὐτὴ δὲ θυσίαις ἥδεται
βροτοκτόνοις. οὐκ ἔσθ’ ὅπως ἔτεκεν ἂν ἡ Διὸς δάμαρ Λητὼ
τοσαύτην ἀμαθίαν. ἐγὼ μὲν οὖν τὰ Ταντάλου θεοῖσιν
ἑστιάματα ἄπιστα κρίνω, παιδὸς ἡσθῆναι βορᾷ, τοὺς δ’
ἐνθάδ’, αὐτοὺς ὄντας ἀνθρωποκτόνους, ἐς τὴν θεὸν τὸ
φαῦλον ἀναφέρειν δοκῶ· οὐδένα γὰρ οἶμαι δαιμόνων εἶναι
κακόν. κυάνεαι κυάνεαι σύνοδοι θαλάσσας, ἵν’ οἶ‐ στρος ὁ
πετόμενος Ἀργόθεν ἄ‐ ξενον ἐπ’ οἶδμα διεπέρασεν — Ἀσιήτιδα
γαῖαν Εὐρώπας διαμείψας. τίνες ποτ’ ἄρα τὸν εὔυδρον
δονακόχλοα λιπόντες Εὐρώταν ἢ ῥεύματα σεμνὰ Δίρκας ἔβασαν
ἔβασαν ἄμεικτον αἶαν, ἔνθα κούρᾳ δίᾳ τέγγει βωμοὺς καὶ
περικίονας ναοὺς αἷμα βρότειον; ἦ ῥοθίοις εἰλατίνας
δικρότοισι κώπας ἔπλευ‐ σαν ἐπὶ πόντια κύματα, νά‐ ιον
ὄχημα λινοπόροις αὔραις, φιλόπλουτον ἅμιλλαν αὔξοντες
μελάθροισιν; φίλα γὰρ ἐλπίς γ’, ἐπί τε πήμασιν βροτῶν
ἄπληστος ἀνθρώποις, ὄλ‐ βου βάρος οἳ φέρονται πλάνητες ἐπ’
οἶδμα πόλεις τε βαρβάρους περῶντες, κοινᾷ δόξᾳ· γνώμα δ’
οἷς μὲν ἄκαιρος ὄλ‐ βου, τοῖς δ’ ἐς μέσον ἥκει. πῶς
πέτρας τὰς συνδρομάδας, πῶς Φινεϊδᾶν ἀΰ‐ πνους ἀκτὰς
ἐπέρασαν παρ’ ἅλιον αἰγιαλὸν ἐπ’ Ἀμφιτρί‐ τας ῥοθίῳ
δραμόντες, ὅπου πεντήκοντα κορᾶν Νηρῄδων . . . . χοροὶ
μέλπουσιν ἐγκύκλιοι, πλησιστίοισι πνοαῖς συριζόντων κατὰ
πρύμναν εὐναίων πηδαλίων αὔραις <σὺν> νοτίαις ἢ πνεύμασι
Ζεφύρου, τὰν πολυόρνιθον ἐπ’ αἶ‐ αν, λευκὰν ἀκτάν, Ἀχιλῆ‐
ος δρόμους καλλισταδίους, ἄξεινον κατὰ πόντον; εἴθ’ εὐχαῖσιν
δεσποσύνοις Λήδας Ἑλένα φίλα παῖς ἐλθοῦσα τύχοι τὰν Τρῳάδα
λι‐ ποῦσα πόλιν, ἵν’ ἀμφὶ χαί‐ τᾳ δρόσον αἱματηρὰν
ἑλιχθεῖσα λαιμοτόμῳ δεσποίνας χειρὶ θάνοι ποινὰς δοῦσ’
ἀντιπάλους. ἁδίσταν δ’ ἀγγελίαν δεξαίμεσθ’, Ἑλλάδος ἐκ γᾶς
πλωτήρων εἴ τις ἔβα, δουλείας ἐμέθεν δειλαίας παυσίπονος·
κἀν γὰρ ὀνείροισι συνεί‐ ην δόμοις πόλει τε πατρῴ‐ ᾳ,
τερπνῶν ὕπνων ἀπόλαυ‐ σιν, κοινὰν χάριν ὄλβου. ἀλλ’ οἵδε
χέρας δεσμοῖς δίδυμοι συνερεισθέντες χωροῦσι, νέον πρόσφαγμα
θεᾶς· σιγᾶτε, φίλαι. τὰ γὰρ Ἑλλήνων ἀκροθίνια δὴ ναοῖσι
πέλας τάδε βαίνει· οὐδ’ ἀγγελίας ψευδεῖς ἔλακεν βουφορβὸς
ἀνήρ. ὦ πότνῑ, εἴ σοι τάδ’ ἀρεσκόντως πόλις ἥδε τελεῖ,
δέξαι θυσίας, ἃς ὁ παρ’ ἡμῖν νόμος οὐχ ὁσίας [Ἕλλησι
διδοὺς] ἀναφαίνει. εἶἑν· τὰ τῆς θεοῦ μὲν πρῶτον ὡς καλῶς
ἔχῃ φροντιστέον μοι. μέθετε τῶν ξένων χέρας, ὡς ὄντες
ἱεροὶ μηκέτ’ ὦσι δέσμιοι. ναοῦ δ’ ἔσω στείχοντες
εὐτρεπίζετε ἃ χρὴ ’πὶ τοῖς παροῦσι καὶ νομίζεται. φεῦ· τίς
ἆρα μήτηρ ἡ τεκοῦσ’ ὑμᾶς ποτε πατήρ τ’; ἀδελφή τ’, εἰ
γεγῶσα τυγχάνει — οἵων στερεῖσα διπτύχων νεανιῶν ἀνάδελφος
ἔσται. — τὰς τύχας τίς οἶδ’ ὅτῳ τοιαίδ’ ἔσονται; πάντα
γὰρ τὰ τῶν θεῶν ἐς ἀφανὲς ἕρπει, κοὐδὲν οἶδ’ οὐδεὶς
κακὸν <> ἡ γὰρ τύχη παρήγαγ’ ἐς τὸ δυσμαθές. πόθεν ποθ’
ἥκετ’, ὦ ταλαίπωροι ξένοι; ὡς διὰ μακροῦ μὲν τήνδ’
ἐπλεύσατε χθόνα, μακρὸν δ’ ἀπ’ οἴκων χρόνον ἔσεσθ’ ἀεὶ
κάτω. τί ταῦτ’ ὀδύρῃ, κἀπὶ τοῖς μέλλουσι νῷν κακοῖσι
λυπεῖς, ἥτις εἶ ποτ’, ὦ γύναι; οὔτοι νομίζω σοφόν, ὃς
ἂν μέλλων κτενεῖν οἴκτῳ τὸ δεῖμα τοὐλέθρου νικᾶν θέλῃ.
οὐχ ὅστις Ἅιδην ἐγγὺς ὄντ’ οἰκτίζεται σωτηρίας ἄνελπις·
ὡς δύ’ ἐξ ἑνὸς κακὼ συνάπτει, μωρίαν τ’ ὀφλισκάνει θνῄσκει
θ’ ὁμοίως· τὴν τύχην δ’ ἐᾶν χρεών. ἡμᾶς δὲ μὴ θρήνει σύ·
τὰς γὰρ ἐνθάδε θυσίας ἐπιστάμεσθα καὶ γιγνώσκομεν. πότερος
ἄρ’ ὑμῶν ἐνθάδ’ ὠνομασμένος Πυλάδης κέκληται; τόδε μαθεῖν
πρῶτον θέλω. ὅδ’, εἴ τι δή σοι τοῦτ’ ἐν ἡδονῇ μαθεῖν.
ποίας πολίτης πατρίδος Ἕλληνος γεγώς; τί δ’ ἂν μαθοῦσα τόδε
πλέον λάβοις, γύναι; πότερον ἀδελφὼ μητρός ἐστον ἐκ μιᾶς;
φιλότητί γ’· ἐσμὲν δ’ οὐ κασιγνήτω, γύναι. σοὶ δ’ ὄνομα
ποῖον ἔθεθ’ ὁ γεννήσας πατήρ; τὸ μὲν δίκαιον Δυστυχὴς
καλοίμεθ’ ἄν. οὐ τοῦτ’ ἐρωτῶ· τοῦτο μὲν δὸς τῇ τύχῃ.
ἀνώνυμοι θανόντες οὐ γελῴμεθ’ ἄν. τί δὲ φθονεῖς τοῦτο; ἦ
φρονεῖς οὕτω μέγα; τὸ σῶμα θύσεις τοὐμόν, οὐχὶ τοὔνομα.
οὐδ’ ἂν πόλιν φράσειας ἥτις ἐστί σοι; ζητεῖς γὰρ οὐδὲν
κέρδος, ὡς θανουμένῳ. χάριν δὲ δοῦναι τήνδε κωλύει τί σε;
τὸ κλεινὸν Ἄργος πατρίδ’ ἐμὴν ἐπεύχομαι. πρὸς θεῶν,
ἀληθῶς, ὦ ξέν’, εἶ κεῖθεν γεγώς; ἐκ τῶν Μυκηνῶν <γ’>, αἵ
ποτ’ ἦσαν ὄλβιαι. φυγὰς <δ’> ἀπῆρας πατρίδος, ἢ ποίᾳ
τύχῃ; φεύγω τρόπον γε δή τιν’ οὐχ ἑκὼν ἑκών. ἆρ’ ἄν τί
μοι φράσειας ὧν ἐγὼ θέλω; ὡς ἐν παρέργῳ τῆς ἐμῆς
δυσπραξίας. καὶ μὴν ποθεινός γ’ ἦλθες ἐξ Ἄργους μολών.
οὔκουν ἐμαυτῷ γ’· εἰ δὲ σοί, σὺ τοῦτ’ ἔρα. Τροίαν ἴσως
οἶσθ’, ἧς ἁπανταχοῦ λόγος. ὡς μήποτ’ ὤφελόν γε μηδ’ ἰδὼν
ὄναρ. φασίν νιν οὐκέτ’ οὖσαν οἴχεσθαι δορί. ἔστιν γὰρ
οὕτως οὐδ’ ἄκραντ’ ἠκούσατε. Ἑλένη δ’ ἀφῖκται δῶμα
Μενέλεω πάλιν; ἥκει, κακῶς γ’ ἐλθοῦσα τῶν ἐμῶν τινι. καὶ
ποῦ ’στι; κἀμοὶ γάρ τι προυφείλει κακόν. Σπάρτῃ ξυνοικεῖ τῷ
πάρος ξυνευνέτῃ. ὦ μῖσος εἰς Ἕλληνας, οὐκ ἐμοὶ μόνῃ.
ἀπέλαυσα κἀγὼ δή τι τῶν κείνης γάμων. νόστος δ’ Ἀχαιῶν
ἐγένεθ’, ὡς κηρύσσεται; ὡς πάνθ’ ἅπαξ με συλλαβοῦσ’
ἀνιστορεῖς. πρὶν γὰρ θανεῖν σε, τοῦδ’ ἐπαυρέσθαι θέλω.
ἔλεγχ’, ἐπειδὴ τοῦδ’ ἐρᾷς· λέξω δ’ ἐγώ. Κάλχας τις ἦλθε
μάντις ἐκ Τροίας πάλιν; ὄλωλεν, ὡς ἦν ἐν Μυκηναίοις λόγος.
ὦ πότνῑ, ὡς εὖ. — τί γὰρ ὁ Λαέρτου γόνος; οὔπω
νενόστηκ’ οἶκον, ἔστι δ’, ὡς λόγος. ὄλοιτο, νόστου μήποτ’
ἐς πάτραν τυχών. μηδὲν κατεύχου· πάντα τἀκείνου νοσεῖ.
Θέτιδος δ’ ὁ τῆς Νηρῇδος ἔστι παῖς ἔτι; οὐκ ἔστιν·
ἄλλως λέκτρ’ ἔγημ’ ἐν Αὐλίδι. δόλια γάρ, ὡς ἴσασιν οἱ
πεπονθότες. τίς εἶ ποθ’; ὡς εὖ πυνθάνῃ τἀφ’ Ἑλλάδος.
ἐκεῖθέν εἰμι· παῖς ἔτ’ οὖσ’ ἀπωλόμην. ὀρθῶς ποθεῖς ἄρ’
εἰδέναι τἀκεῖ, γύναι. τί δ’ ὁ στρατηγός, ὃν λέγουσ’
εὐδαιμονεῖν; τίς; οὐ γὰρ ὅν γ’ ἐγᾦδα τῶν εὐδαιμόνων.
Ἀτρέως ἐλέγετο δή τις Ἀγαμέμνων ἄναξ. οὐκ οἶδ’· ἄπελθε
τοῦ λόγου τούτου, γύναι. μὴ πρὸς θεῶν, ἀλλ’ εἴφ’, ἵν’
εὐφρανθῶ, ξένε. τέθνηχ’ ὁ τλήμων, πρὸς δ’ ἀπώλεσέν τινα.
τέθνηκε; ποίᾳ συμφορᾷ; τάλαιν’ ἐγώ. τί δ’ ἐστέναξας τοῦτο;
μῶν προσῆκέ σοι; τὸν ὄλβον αὐτοῦ τὸν πάροιθ’ ἀναστένω.
δεινῶς γὰρ ἐκ γυναικὸς οἴχεται σφαγείς. ὦ πανδάκρυτος ἡ
κτανοῦσα . . . χὡ κτανών. παῦσαί νυν ἤδη μηδ’ ἐρωτήσῃς
πέρα. τοσόνδε γ’, εἰ ζῇ τοῦ ταλαιπώρου δάμαρ. οὐκ ἔστι·
παῖς νιν ὃν ἔτεχ’, οὗτος ὤλεσεν. ὦ συνταραχθεὶς οἶκος.
ὡς τί δὴ θέλων; πατρὸς θανόντος τήνδε τιμωρούμενος. φεῦ· ὡς
εὖ κακὸν δίκαιον εἰσεπράξατο. ἀλλ’ οὐ τὰ πρὸς θεῶν
εὐτυχεῖ δίκαιος ὤν. λείπει δ’ ἐν οἴκοις ἄλλον Ἀγαμέμνων
γόνον; λέλοιπεν Ἠλέκτραν γε παρθένον μίαν. τί δέ; σφαγείσης
θυγατρὸς ἔστι τις λόγος; οὐδείς γε, πλὴν θανοῦσαν οὐχ ὁρᾶν
φάος. τάλαιν’ ἐκείνη χὡ κτανὼν αὐτὴν πατήρ. κακῆς γυναικὸς
χάριν ἄχαριν ἀπώλετο. ὁ τοῦ θανόντος δ’ ἔστι παῖς Ἄργει
πατρός; ἔστ’, ἄθλιός γε, κοὐδαμοῦ καὶ πανταχοῦ. ψευδεῖς
ὄνειροι, χαίρετ’· οὐδὲν ἦτ’ ἄρα. οὐδ’ οἱ σοφοί γε
δαίμονες κεκλημένοι πτηνῶν ὀνείρων εἰσὶν ἀψευδέστεροι. πολὺς
ταραγμὸς ἔν τε τοῖς θείοις ἔνι κἀν τοῖς βροτείοις· ἓν δὲ
λυπεῖται μόνον, ὃς οὐκ ἄφρων ὢν μάντεων πεισθεὶς λόγοις
ὄλωλεν — ὡς ὄλωλε τοῖσιν εἰδόσιν. φεῦ φεῦ· τί δ’ ἡμεῖς
οἵ τ’ ἐμοὶ γεννήτορες; ἆρ’ εἰσίν; ἆρ’ οὐκ εἰσί; τίς
φράσειεν ἄν; ἀκούσατ’· ἐς γὰρ δή τιν’ ἥκομεν λόγον, ὑμῖν
τ’ ὄνησιν, ὦ ξένοι, σπουδῆς ἅμα κἀμοί. τὸ δ’ εὖ μάλιστά
γ’ οὕτω γίγνεται, εἰ πᾶσι ταὐτὸν πρᾶγμ’ ἀρεσκόντως ἔχει.
θέλοις ἄν, εἰ σῴσαιμί σ’, ἀγγεῖλαί τί μοι πρὸς Ἄργος
ἐλθὼν τοῖς ἐμοῖς ἐκεῖ φίλοις, δέλτον τ’ ἐνεγκεῖν, ἥν τις
οἰκτίρας ἐμὲ ἔγραψεν αἰχμάλωτος, οὐχὶ τὴν ἐμὴν φονέα
νομίζων χεῖρα, τοῦ νόμου δ’ ὕπο θνῄσκειν τὰ τῆς θεοῦ, τάδε
δίκαῑ ἡγουμένης; οὐδένα γὰρ εἶχον ὅστις ἀγγείλαι μολὼν
ἐς Ἄργος αὖθις, τάς <τ’> ἐμὰς ἐπιστολὰς πέμψειε σωθεὶς
τῶν ἐμῶν φίλων τινί. σὺ δ’ — εἶ γάρ, ὡς ἔοικας, οὔτε
δυσμενὴς καὶ τὰς Μυκήνας οἶσθα χοὓς κἀγὼ θέλω — σώθητι,
καὶ σὺ μισθὸν οὐκ αἰσχρὸν λαβών, κούφων ἕκατι γραμμάτων
σωτηρίαν. οὗτος δ’, ἐπείπερ πόλις ἀναγκάζει τάδε, θεᾷ
γενέσθω θῦμα χωρισθεὶς σέθεν. καλῶς ἔλεξας τἄλλα πλὴν ἕν,
ὦ ξένη· τὸ γὰρ σφαγῆναι τόνδε μοι βάρος μέγα. ὁ ναυστολῶν
γάρ εἰμ’ ἐγὼ τὰς συμφοράς, οὗτος δὲ συμπλεῖ τῶν ἐμῶν
μόχθων χάριν. οὔκουν δίκαιον ἐπ’ ὀλέθρῳ τῷ τοῦδ’ ἐμὲ
χάριν τίθεσθαι καὐτὸν ἐκδῦναι κακῶν. ἀλλ’ ὣς γενέσθω·
τῷδε μὲν δέλτον δίδου· πέμψει γὰρ Ἄργος, ὥστε σοι καλῶς
ἔχειν· ἡμᾶς δ’ ὁ χρῄζων κτεινέτω. τὰ τῶν φίλων αἴσχιστον
ὅστις καταβαλὼν ἐς ξυμφορὰς αὐτὸς σέσῳσται. τυγχάνει δ’
ὅδ’ ὢν φίλος, ὃν οὐδὲν ἧσσον ἢ ’μὲ φῶς ὁρᾶν θέλω.
ὦ λῆμ’ ἄριστον, ὡς ἀπ’ εὐγενοῦς τινος ῥίζης πέφυκας τοῖς
φίλοις τ’ ὀρθῶς φίλος. τοιοῦτος εἴη τῶν ἐμῶν ὁμοσπόρων
ὅσπερ λέλειπται. καὶ γὰρ οὐδ’ ἐγώ, ξένοι, ἀνάδελφός εἰμι,
πλὴν ὅσ’ οὐχ ὁρῶσά νιν. ἐπεὶ δὲ βούλῃ ταῦτα, τόνδε
πέμψομεν δέλτον φέροντα, σὺ δὲ θανῇ· πολλὴ δέ τις προθυμία
σε τοῦδ’ ἔχουσα τυγχάνει. θύσει δὲ τίς με καὶ τὰ δεινὰ
τλήσεται; ἐγώ· θεᾶς γὰρ τῆσδε προστροπὴν ἔχω. ἄζηλά γ’,
ὦ νεᾶνι, κοὐκ εὐδαίμονα. ἀλλ’ εἰς ἀνάγκην κείμεθ’, ἣν
φυλακτέον. αὐτὴ ξίφει θύουσα θῆλυς ἄρσενας; οὔκ, ἀλλὰ
χαίτην ἀμφὶ σὴν χερνίψομαι. ὁ δὲ σφαγεὺς τίς; εἰ τάδ’
ἱστορεῖν με χρή. ἔσω δόμων τῶνδ’ εἰσὶν οἷς μέλει τάδε.
τάφος δὲ ποῖος δέξεταί μ’, ὅταν θάνω; πῦρ ἱερὸν ἔνδον
χάσμα τ’ εὐρωπὸν πέτρας. φεῦ· πῶς ἄν μ’ ἀδελφῆς χεὶρ
περιστείλειεν ἄν; μάταιον εὐχήν, ὦ τάλας, ὅστις ποτ’ εἶ,
ηὔξω· μακρὰν γὰρ βαρβάρου ναίει χθονός. οὐ μήν, ἐπειδὴ
τυγχάνεις Ἀργεῖος ὤν, ἀλλ’ ὧν γε δυνατὸν οὐδ’ ἐγὼ λείψω
χάριν. πολύν τε γάρ σοι κόσμον ἐνθήσω τάφῳ, ξανθῷ τ’
ἐλαίῳ σῶμα σὸν κατασβέσω, καὶ τῆς ὀρείας ἀνθεμόρρυτον
γάνος ξουθῆς μελίσσης ἐς πυρὰν βαλῶ σέθεν. ἀλλ’ εἶμι δέλτον
τ’ ἐκ θεᾶς ἀνακτόρων οἴσω· τὸ μέντοι δυσμενὲς μὴ ’μοὶ
λάβῃς. φυλάσσετ’ αὐτούς, πρόσπολοι, δεσμῶν ἄτερ — ἴσως
ἄελπτα τῶν ἐμῶν φίλων τινὶ πέμψω πρὸς Ἄργος, ὃν μάλιστ’
ἐγὼ φιλῶ, καὶ δέλτος αὐτῷ ζῶντας οὓς δοκεῖ θανεῖν
λέγουσα πιστὰς ἡδονὰς ἀπαγγελεῖ. κατολοφύρομαι σὲ τὸν
χερνίβων ῥανίσι μελόμενον αἱμακταῖς. οἶκτος γὰρ οὐ ταῦτ’,
ἀλλὰ χαίρετ’, ὦ ξέναι. σὲ δὲ τύχας μάκαρος, ὦ νεανία,
σεβόμεθ’, ἐς πάτραν ὅτι ποτ’ ἐπεμβάσῃ. ἄζηλά τοι φίλοισι,
θνῃσκόντων φίλων. ὦ σχέτλιοι πομπαί. φεῦ φεῦ, διόλλυσαι.
αἰαῖ αἰαῖ. πότερος ὁ μᾶλλον; ἔτι γὰρ ἀμφίλογα δίδυμα
μέμονε φρήν, σὲ πάρος ἢ σὲ ἀναστενάξω γόοις. Πυλάδη,
πέπονθας ταὐτὸ πρὸς θεῶν ἐμοί; οὐκ οἶδ’· ἐρωτᾷς οὐ
λέγειν ἔχοντά με. τίς ἐστὶν ἡ νεᾶνις; ὡς Ἑλληνικῶς
ἀνήρεθ’ ἡμᾶς τούς τ’ ἐν Ἰλίῳ πόνους νόστον τ’ Ἀχαιῶν τόν
τ’ ἐν οἰωνοῖς σοφὸν Κάλχαντ’ Ἀχιλλέως τ’ ὄνομα, καὶ τὸν
ἄθλιον Ἀγαμέμνον’ ὡς ᾤκτιρ’ ἀνηρώτα τέ με γυναῖκα παῖδάς
τε. ἔστιν ἡ ξένη γένος ἐκεῖθεν Ἀργεία τις· οὐ γὰρ ἄν ποτε
δέλτον τ’ ἔπεμπε καὶ τάδ’ ἐξεμάνθανεν, ὡς κοινὰ πράσσουσ’,
Ἄργος εἰ πράσσει καλῶς. ἔφθης με μικρόν· ταὐτὰ δὲ φθάσας
λέγεις, πλὴν ἕν· τὰ γὰρ τῶν βασιλέων παθήματα ἴσασι
πάντες, ὧν ἐπιστροφή τις ἦν. ἀτὰρ διῆλθον χἅτερον λόγον
τινά. τίν’; ἐς τὸ κοινὸν δοὺς ἄμεινον ἂν μάθοις. αἰσχρὸν
θανόντος σοῦ βλέπειν ἡμᾶς φάος· κοινῇ τ’ ἔπλευσα . . . δεῖ
με καὶ κοινῇ θανεῖν. καὶ δειλίαν γὰρ καὶ κάκην κεκτήσομαι
Ἄργει τε Φωκέων τ’ ἐν πολυπτύχῳ χθονί, δόξω δὲ τοῖς
πολλοῖσι — πολλοὶ γὰρ κακοί — προδοὺς σεσῷσθαί σ’ αὐτὸς εἰς
οἴκους μόνος ἢ καὶ φονεύσας ἐπὶ νοσοῦσι δώμασι ῥάψαι
μόρον σοι σῆς τυραννίδος χάριν, ἔγκληρον ὡς δὴ σὴν
κασιγνήτην γαμῶν. ταῦτ’ οὖν φοβοῦμαι καὶ δῑ αἰσχύνης ἔχω,
κοὐκ ἔσθ’ ὅπως οὐ χρὴ συνεκπνεῦσαί μέ σοι καὶ σὺν
σφαγῆναι καὶ πυρωθῆναι δέμας, φίλον γεγῶτα καὶ φοβούμενον
ψόγον. εὔφημα φώνει· τἀμὰ δεῖ φέρειν κακά, ἁπλᾶς δὲ λύπας
ἐξόν, οὐκ οἴσω διπλᾶς. ὃ γὰρ σὺ λυπρὸν κἀπονείδιστον
λέγεις, ταὔτ’ ἔστιν ἡμῖν, εἴ σε συμμοχθοῦντ’ ἐμοὶ κτενῶ·
τὸ μὲν γὰρ εἰς ἔμ’ οὐ κακῶς ἔχει, πράσσονθ’ ἃ πράσσω
πρὸς θεῶν, λῦσαι βίον. σὺ δ’ ὄλβιός τ’ εἶ, καθαρά τ’, οὐ
νοσοῦντ’, ἔχεις μέλαθρ’, ἐγὼ δὲ δυσσεβῆ καὶ δυστυχῆ. σωθεὶς
δέ, παῖδας ἐξ ἐμῆς ὁμοσπόρου κτησάμενος, ἣν ἔδωκά σοι
δάμαρτ’ ἔχειν — ὄνομά τ’ ἐμοῦ γένοιτ’ ἄν, οὐδ’ ἄπαις
δόμος πατρῷος οὑμὸς ἐξαλειφθείη ποτ’ ἄν. ἀλλ’ ἕρπε καὶ
ζῆ καὶ δόμους οἴκει πατρός. ὅταν δ’ ἐς Ἑλλάδ’ ἵππιόν τ’
Ἄργος μόλῃς, πρὸς δεξιᾶς σε τῆσδ’ ἐπισκήπτω τάδε· τύμβον τε
χῶσον κἀπίθες μνημεῖά μοι, καὶ δάκρῡ ἀδελφὴ καὶ κόμας
δότω τάφῳ. ἄγγελλε δ’ ὡς ὄλωλ’ ὑπ’ Ἀργείας τινὸς
γυναικός, ἀμφὶ βωμὸν ἁγνισθεὶς φόνῳ. καὶ μὴ προδῷς μου
τὴν κασιγνήτην ποτέ, ἔρημα κήδη καὶ δόμους ὁρῶν πατρός.
καὶ χαῖρ’· ἐμῶν γὰρ φίλτατόν σ’ ηὗρον φίλων, ὦ συγκυναγὲ
καὶ συνεκτραφεὶς ἐμοί, ὦ πόλλ’ ἐνεγκὼν τῶν ἐμῶν ἄχθη
κακῶν. ἡμᾶς δ’ ὁ Φοῖβος μάντις ὢν ἐψεύσατο· τέχνην δὲ
θέμενος ὡς προσώταθ’ Ἑλλάδος ἀπήλασ’, αἰδοῖ τῶν πάρος
μαντευμάτων. ᾧ πάντ’ ἐγὼ δοὺς τἀμὰ καὶ πεισθεὶς λόγοις,
μητέρα κατακτὰς αὐτὸς ἀνταπόλλυμαι. ἔσται τάφος σοι, καὶ
κασιγνήτης λέχος οὐκ ἂν προδοίην, ὦ τάλας, ἐπεί σ’ ἐγὼ
θανόντα μᾶλλον ἢ βλέπονθ’ ἕξω φίλον. ἀτὰρ τὸ τοῦ θεοῦ σ’
οὐ διέφθορέν γέ πω μάντευμα· καίτοι γ’ ἐγγὺς ἕστηκας φόνου.
ἀλλ’ ἔστιν, ἔστιν, ἡ λίαν δυσπραξία λίαν διδοῦσα μεταβολάς,
ὅταν τύχῃ. σίγα· τὰ Φοίβου δ’ οὐδὲν ὠφελεῖ μ’ ἔπη· γυνὴ
γὰρ ἥδε δωμάτων ἔξω περᾷ. ἀπέλθεθ’ ὑμεῖς καὶ
παρευτρεπίζετε τἄνδον μολόντες τοῖς ἐφεστῶσι σφαγῇ. δέλτου
μὲν αἵδε πολύθυροι διαπτυχαί, ξένοι, πάρεισιν· ἃ δ’ ἐπὶ
τοῖσδε βούλομαι, ἀκούσατ’. οὐδεὶς αὑτὸς ἐν πόνοις <τ’>
ἀνὴρ ὅταν τε πρὸς τὸ θάρσος ἐκ φόβου πέσῃ. ἐγὼ δὲ ταρβῶ
μὴ ἀπονοστήσας χθονὸς θῆται παρ’ οὐδὲν τὰς ἐμὰς ἐπιστολὰς
ὁ τήνδε μέλλων δέλτον εἰς Ἄργος φέρειν. τί δῆτα βούλῃ;
τίνος ἀμηχανεῖς πέρι; ὅρκον δότω μοι τάσδε πορθμεύσειν
γραφὰς πρὸς Ἄργος, οἷσι βούλομαι πέμψαι φίλων. ἦ
κἀντιδώσεις τῷδε τοὺς αὐτοὺς λόγους; τί χρῆμα δράσειν ἢ
τί μὴ δράσειν; λέγε. ἐκ γῆς ἀφήσειν μὴ θανόντα βαρβάρου.
δίκαιον εἶπας· πῶς γὰρ ἀγγείλειεν ἄν; ἦ καὶ τύραννος
ταῦτα συγχωρήσεται; ναί. πείσω σφε, καὐτὴ ναὸς εἰσβήσω
σκάφος. ὄμνυ· σὺ δ’ ἔξαρχ’ ὅρκον ὅστις εὐσεβής. δώσω,
λέγειν χρή, τήνδε τοῖσι σοῖς φίλοις. τοῖς σοῖς φίλοισι
γράμματ’ ἀποδώσω τάδε. κἀγὼ σὲ σώσω κυανέας ἔξω πέτρας.
τίν’ οὖν ἐπόμνυς τοισίδ’ ὅρκιον θεῶν; Ἄρτεμιν, ἐν ἧσπερ
δώμασιν τιμὰς ἔχω. ἐγὼ δ’ ἄνακτά γ’ οὐρανοῦ, σεμνὸν Δία.
εἰ δ’ ἐκλιπὼν τὸν ὅρκον ἀδικοίης ἐμέ; ἄνοστος εἴην· τί
δὲ σύ, μὴ σῴσασά με; μήποτε κατ’ Ἄργος ζῶσ’ ἴχνος θείην
ποδός. ἄκουε δή νυν ὃν παρήλθομεν λόγον. ἀλλ’ αὖθις ἔσται
καινός, ἢν καλῶς ἔχῃ. ἐξαίρετόν μοι δὸς τόδ’, ἤν τι
ναῦς πάθῃ, χἡ δέλτος ἐν κλύδωνι χρημάτων μέτα ἀφανὴς
γένηται, σῶμα δ’ ἐκσῴσω μόνον, τὸν ὅρκον εἶναι τόνδε
μηκέτ’ ἔμπεδον. ἀλλ’ οἶσθ’ ὃ δράσω; πολλὰ γὰρ πολλῶν
κυρεῖ· τἀνόντα κἀγγεγραμμέν’ ἐν δέλτου πτυχαῖς λόγῳ φράσω
σοι πάντ’ ἀναγγεῖλαι φίλοις. ἐν ἀσφαλεῖ γάρ· ἢν μὲν
ἐκσῴσῃς γραφήν, αὐτὴν φράσει σιγῶσα τἀγγεγραμμένα· ἢν δ’
ἐν θαλάσσῃ γράμματ’ ἀφανισθῇ τάδε, τὸ σῶμα σῴσας τοὺς
λόγους σῴσεις ἐμοί. καλῶς ἔλεξας τῶν θεῶν ἐμοῦ θ’ ὕπερ.
σήμαινε δ’ ᾧ χρὴ τάσδ’ ἐπιστολὰς φέρειν πρὸς Ἄργος ὅ τι
τε χρὴ κλύοντα σοῦ λέγειν. ἄγγελλ’ Ὀρέστῃ, παιδὶ τῷ
Ἀγαμέμνονος· Ἡ ’ν Αὐλίδι σφαγεῖσ’ ἐπιστέλλει τάδε ζῶσ’
Ἰφιγένεια, τοῖς ἐκεῖ δ’ οὐ ζῶσ’ ἔτι — ποῦ δ’ ἔστ’
ἐκείνη; κατθανοῦσ’ ἥκει πάλιν; ἥδ’ ἣν ὁρᾷς σύ· μὴ
λόγοις ἔκπλησσέ με. Κόμισαί μ’ ἐς Ἄργος, ὦ σύναιμε, πρὶν
θανεῖν, ἐκ βαρβάρου γῆς καὶ μετάστησον θεᾶς σφαγίων, ἐφ’
οἷσι ξενοφόνους τιμὰς ἔχω. Πυλάδη, τί λέξω; ποῦ ποτ’ ὄνθ’
ηὑρήμεθα; ἢ σοῖς ἀραία δώμασιν γενήσομαι. Ὀρέστα — ; ἵν’
αὖθις ὄνομα δὶς κλύων μάθῃς. ὦ θεοί. τί τοὺς θεοὺς
ἀνακαλεῖς ἐν τοῖς ἐμοῖς; οὐδέν· πέραινε δ’· ἐξέβην γὰρ
ἄλλοσε. τάχ’ οὐκ ἐρωτῶν σ’ εἰς ἄπιστ’ ἀφίξομαι. λέγ’
οὕνεκ’ ἔλαφον ἀντιδοῦσά μου θεὰ Ἄρτεμις ἔσῳσέ μ’, ἣν
ἔθυσ’ ἐμὸς πατήρ, δοκῶν ἐς ἡμᾶς ὀξὺ φάσγανον βαλεῖν, ἐς
τήνδε δ’ ᾤκισ’ αἶαν. αἵδ’ ἐπιστολαί, τάδ’ ἐστὶ τἀν
δέλτοισιν ἐγγεγραμμένα. ὦ ῥᾳδίοις ὅρκοισι περιβαλοῦσά με,
κάλλιστα δ’ ὀμόσασ’, οὐ πολὺν σχήσω χρόνον, τὸν δ’ ὅρκον
ὃν κατώμοσ’ ἐμπεδώσομεν. ἰδού, φέρω σοι δέλτον ἀποδίδωμί
τε, Ὀρέστα, τῆσδε σῆς κασιγνήτης πάρα. δέχομαι· παρεὶς δὲ
γραμμάτων διαπτυχὰς τὴν ἡδονὴν πρῶτ’ οὐ λόγοις αἱρήσομαι.
ὦ φιλτάτη μοι σύγγον’, ἐκπεπληγμένος ὅμως σ’ ἀπίστῳ
περιβαλὼν βραχίονι ἐς τέρψιν εἶμι, πυθόμενος θαυμάστ’ ἐμοί.
ξέν’, οὐ δικαίως τῆς θεοῦ τὴν πρόσπολον χραίνεις ἀθίκτοις
περιβαλὼν πέπλοις χέρα. ὦ συγκασιγνήτη τε κἀκ ταὐτοῦ πατρὸς
Ἀγαμέμνονος γεγῶσα, μή μ’ ἀποστρέφου, ἔχουσ’ ἀδελφόν, οὐ
δοκοῦσ’ ἕξειν ποτέ. ἐγώ σ’ ἀδελφὸν τὸν ἐμόν; οὐ παύσῃ
λέγων; τὸ δ’ Ἄργος αὐτοῦ μεστὸν ἥ τε Ναυπλία. οὐκ ἔστ’
ἐκεῖ σός, ὦ τάλαινα, σύγγονος. ἀλλ’ ἡ Λάκαινα Τυνδαρίς σ’
ἐγείνατο; Πέλοπός γε παιδὶ παιδός, οὗ ’κπέφυκ’ ἐγώ. τί
φῄς; ἔχεις τι τῶνδέ μοι τεκμήριον; ἔχω· πατρῴων ἐκ δόμων
τι πυνθάνου. οὐκοῦν λέγειν μὲν χρὴ σέ, μανθάνειν δ’ ἐμέ.
λέγοιμ’ ἄν, ἀκοῇ πρῶτον Ἠλέκτρας τάδε· Ἀτρέως Θυέστου τ’
οἶσθα γενομένην ἔριν; ἤκουσα· χρυσῆς ἀρνὸς ἦν νείκη
πέρι. ταῦτ’ οὖν ὑφήνασ’ οἶσθ’ ἐν εὐπήνοις ὑφαῖς; ὦ
φίλτατ’, ἐγγὺς τῶν ἐμῶν κάμπτεις φρενῶν. εἰκώ τ’ ἐν
ἱστοῖς ἡλίου μετάστασιν; ὕφηνα καὶ τόδ’ εἶδος εὐμίτοις
πλοκαῖς. καὶ λούτρ’ ἐς Αὖλιν μητρὸς ἀνεδέξω πάρα; οἶδ’·
οὐ γὰρ ὁ γάμος ἐσθλὸς ὤν μ’ ἀφείλετο. τί γάρ; κόμας σὰς
μητρὶ δοῦσα σῇ φέρειν; μνημεῖά γ’ ἀντὶ σώματος τοὐμοῦ
τάφῳ. ἃ δ’ εἶδον αὐτός, τάδε φράσω τεκμήρια· Πέλοπος
παλαιὰν ἐν δόμοις λόγχην πατρός, ἣν χερσὶ πάλλων παρθένον
Πισάτιδα ἐκτήσαθ’ Ἱπποδάμειαν, Οἰνόμαον κτανών, ἐν παρθενῶσι
τοῖσι σοῖς κεκρυμμένην. ὦ φίλτατ’, οὐδὲν ἄλλο, φίλτατος
γὰρ εἶ, ἔχω σ’, Ὀρέστα, τηλύγετον [χθονὸς] ἀπὸ πατρίδος
Ἀργόθεν, ὦ φίλος. κἀγώ σε τὴν θανοῦσαν, ὡς δοξάζεται. κατὰ
δὲ δάκρυ, κατὰ δὲ γόος ἅμα χαρᾷ τὸ σὸν νοτίζει βλέφαρον,
ὡσαύτως δ’ ἐμόν. τόδ’ ἔτι βρέφος ἔλιπον ἀγκάλαισι νεαρὸν
τροφοῦ νεαρὸν ἐν δόμοις. ὦ κρεῖσσον ἢ λόγοισιν εὐτυχοῦσά
μου ψυχά, τί φῶ; θαυμάτων πέρα καὶ λόγου πρόσω τάδ’ ἐπέβα.
τὸ λοιπὸν εὐτυχοῖμεν ἀλλήλων μέτα. ἄτοπον ἁδονὰν ἔλαβον,
ὦ φίλαι· δέδοικα δ’ ἐκ χερῶν με μὴ πρὸς αἰθέρα ἀμπτάμενος
φύγῃ· ἰὼ Κυκλωπὶς ἑστία· ἰὼ πατρίς, Μυκήνα φίλα, χάριν
ἔχω ζόας, χάριν ἔχω τροφᾶς, ὅτι μοι συνομαίμονα τόνδε
δόμοις ἐξεθρέψω φάος. γένει μὲν εὐτυχοῦμεν, ἐς δὲ συμφοράς,
ὦ σύγγον’, ἡμῶν δυστυχὴς ἔφυ βίος. ἐγᾦδ’ ἁ μέλεος,
οἶδ’, ὅτε φάσγανον δέρᾳ θῆκέ μοι μελεόφρων πατήρ. οἴμοι.
δοκῶ γὰρ οὐ παρών σ’ ὁρᾶν ἐκεῖ. ἀνυμέναιος, <ὦ> σύγγον’,
Ἀχιλλέως ἐς κλισίαν λέκτρων δολίαν ὅτ’ ἀγόμαν· παρὰ δὲ
βωμὸν ἦν δάκρυα καὶ γόοι. φεῦ φεῦ χερνίβων <τῶν> ἐκεῖ.
ᾤμωξα κἀγὼ τόλμαν ἣν ἔτλη πατήρ. ἀπάτορ’ ἀπάτορα
πότμον ἔλαχον. ἄλλα δ’ ἐξ ἄλλων κυρεῖ δαίμονος τύχᾳ
τινός. εἰ σόν γ’ ἀδελφόν, ὦ τάλαιν’, ἀπώλεσας. ὦ μελέα
δεινᾶς τόλμας. δείν’ ἔτλαν δείν’ ἔτλαν, ὤμοι σύγγονε. παρὰ
δ’ ὀλίγον ἀπέφυγες ὄλεθρον ἀνόσιον ἐξ ἐμᾶν δαϊχθεὶς
χερῶν. ἁ δ’ ἐπ’ αὐτοῖσι τίς τελευτά; τίς τύχα μοι
συγχωρήσει; τίνα σοι πόρον εὑρομένα — πάλιν ἀπὸ πόλεως, ἀπὸ
φόνου πέμψω πατρίδ’ ἐς Ἀργείαν, πρὶν ἐπὶ ξίφος αἵματι σῷ
πελάσαι; τόδε τόδε σόν, ὦ μελέα ψυχά, χρέος ἀνευρίσκειν.
πότερον κατὰ χέρσον, οὐχὶ ναΐ — ; ἀλλὰ ποδῶν ῥιπᾷ
θανάτῳ πελάσεις ἄρα βάρβαρα φῦλα καὶ δῑ ὁδοὺς ἀνόδους
στείχων· διὰ κυανέας μὴν στενοπόρου πέτρας μακρὰ κέλευθα να‐
ΐοισιν δρασμοῖς. τάλαινα, τάλαινα. τίς ἂν οὖν τάδ’ ἂν ἢ
θεὸς ἢ βροτὸς ἢ τί τῶν ἀδοκήτων, πόρον ἄπορον ἐξανύσας,
δυοῖν τοῖν μόνοιν Ἀτρείδαιν <φαίνοι> κακῶν ἔκλυσιν; ἐν
τοῖσι θαυμαστοῖσι καὶ μύθων πέρα τάδ’ εἶδον αὐτὴ κοὐ
κλύουσ’ ἀπαγγελῶ. τὸ μὲν φίλους ἐλθόντας εἰς ὄψιν φίλων,
Ὀρέστα, χειρῶν περιβολὰς εἰκὸς λαβεῖν· λήξαντα δ’ οἴκτων
κἀπ’ ἐκεῖν’ ἐλθεῖν χρεών, ὅπως τὸ κλεινὸν ὄνομα τῆς
σωτηρίας λαβόντες ἐκ γῆς βησόμεσθα βαρβάρου. σοφῶν γὰρ
ἀνδρῶν ταῦτα, μὴ ’κβάντας τύχης, καιρὸν λαβόντας, ἡδονὰς
ἄλλας λαβεῖν. καλῶς ἔλεξας· τῇ τύχῃ δ’ οἶμαι μέλειν
τοῦδε ξὺν ἡμῖν· ἢν δέ τις πρόθυμος ᾖ, σθένειν τὸ θεῖον
μᾶλλον εἰκότως ἔχει. μηδέν μ’ ἐπίσχῃ γ’· οὐδ’ ἀποστήσει
λόγου, πρῶτον πυθέσθαι τίνα ποτ’ Ἠλέκτρα πότμον εἴληχε
βιότου· φίλα γὰρ ἔστε πάντ’ ἐμοί. τῷδε ξυνοικεῖ βίον
ἔχουσ’ εὐδαίμονα. οὗτος δὲ ποδαπὸς καὶ τίνος πέφυκε παῖς;
Στρόφιος ὁ Φωκεὺς τοῦδε κλῄζεται πατήρ. ὁ δ’ ἐστί γ’
Ἀτρέως θυγατρός, ὁμογενὴς ἐμός; ἀνεψιός γε, μόνος ἐμοὶ
σαφὴς φίλος. οὐκ ἦν τόθ’ οὗτος ὅτε πατὴρ ἔκτεινέ με.
οὐκ ἦν· χρόνον γὰρ Στρόφιος ἦν ἄπαις τινά. χαῖρ’ ὦ
πόσις μοι τῆς ἐμῆς ὁμοσπόρου. κἀμός γε σωτήρ, οὐχὶ
συγγενὴς μόνον. τὰ δεινὰ δ’ ἔργα πῶς ἔτλης μητρὸς πέρι;
σιγῶμεν αὐτά· πατρὶ τιμωρῶν ἐμῷ. ἡ δ’ αἰτία τίς ἀνθ’
ὅτου κτείνει πόσιν; ἔα τὰ μητρός· οὐδὲ σοὶ κλύειν καλόν.
σιγῶ· τὸ δ’ Ἄργος πρὸς σὲ νῦν ἀποβλέπει; Μενέλαος ἄρχει·
φυγάδες ἐσμὲν ἐκ πάτρας. οὔ που νοσοῦντας θεῖος ὕβρισεν
δόμους; οὔκ, ἀλλ’ Ἐρινύων δεῖμά μ’ ἐκβάλλει χθονός. ταῦτ’
ἆρ’ ἐπ’ ἀκταῖς κἀνθάδ’ ἠγγέλης μανείς; ὤφθημεν οὐ νῦν
πρῶτον ὄντες ἄθλιοι. ἔγνωκα· μητρός σ’ οὕνεκ’ ἠλάστρουν
θεαί. ὥσθ’ αἱματηρὰ στόμῑ ἐπεμβαλεῖν ἐμοί. τί γάρ ποτ’
ἐς γῆν τήνδ’ ἐπόρθμευσας πόδα; Φοίβου κελευσθεὶς θεσφάτοις
ἀφικόμην. τί χρῆμα δράσειν; ῥητὸν ἢ σιγώμενον; λέγοιμ’
ἄν· ἀρχαὶ δ’ αἵδε μοι πολλῶν πόνων. ἐπεὶ τὰ μητρὸς ταῦθ’
ἃ σιγῶμεν κακὰ ἐς χεῖρας ἦλθε, μεταδρομαῖς Ἐρινύων
ἠλαυνόμεσθα φυγάδες, ἔνθεν μοι πόδα ἐς τὰς Ἀθήνας δῆτ’
ἔπεμψε Λοξίας, δίκην παρασχεῖν ταῖς ἀνωνύμοις θεαῖς. ἔστιν
γὰρ ὁσία ψῆφος, ἣν Ἄρει ποτὲ Ζεὺς εἵσατ’ ἔκ του δὴ
χερῶν μιάσματος. ἐλθὼν δ’ ἐκεῖσε — πρῶτα μέν μ’ οὐδεὶς
ξένων ἑκὼν ἐδέξαθ’, ὡς θεοῖς στυγούμενον· οἳ δ’ ἔσχον
αἰδῶ, ξένια μονοτράπεζά μοι παρέσχον, οἴκων ὄντες ἐν
ταὐτῷ στέγει, σιγῇ δ’ ἐτεκτήναντ’ ἀπόφθεγκτόν μ’, ὅπως
δαιτὸς γενοίμην πώματός τ’ αὐτοῖς δίχα, ἐς δ’ ἄγγος ἴδιον
ἴσον ἅπασι βακχίου μέτρημα πληρώσαντες εἶχον ἡδονήν. κἀγὼ
’ξελέγξαι μὲν ξένους οὐκ ἠξίουν, ἤλγουν δὲ σιγῇ κἀδόκουν
οὐκ εἰδέναι, μέγα στενάζων οὕνεκ’ ἦ μητρὸς φονεύς. κλύω δ’
Ἀθηναίοισι τἀμὰ δυστυχῆ τελετὴν γενέσθαι, κἄτι τὸν νόμον
μένειν, χοῆρες ἄγγος Παλλάδος τιμᾶν λεών. ὡς δ’ εἰς Ἄρειον
ὄχθον ἧκον, ἐς δίκην ἔστην, ἐγὼ μὲν θάτερον λαβὼν
βάθρον, τὸ δ’ ἄλλο πρέσβειρ’ ἥπερ ἦν Ἐρινύων. εἰπὼν <δ’>
ἀκούσας θ’ αἵματος μητρὸς πέρι, Φοῖβός μ’ ἔσῳσε μαρτυρῶν,
ἴσας δέ μοι ψήφους διηρίθμησε Παλλὰς ὠλένῃ· νικῶν δ’ ἀπῆρα
φόνια πειρατήρια. ὅσαι μὲν οὖν ἕζοντο πεισθεῖσαι δίκῃ,
ψῆφον παρ’ αὐτὴν ἱερὸν ὡρίσαντ’ ἔχειν· ὅσαι δ’ Ἐρινύων
οὐκ ἐπείσθησαν νόμῳ, δρόμοις ἀνιδρύτοισιν ἠλάστρουν μ’
ἀεί, ἕως ἐς ἁγνὸν ἦλθον αὖ Φοίβου πέδον, καὶ πρόσθεν
ἀδύτων ἐκταθείς, νῆστις βορᾶς, ἐπώμοσ’ αὐτοῦ βίον
ἀπορρήξειν θανών, εἰ μή με σώσει Φοῖβος, ὅς μ’ ἀπώλεσεν.
ἐντεῦθεν αὐδὴν τρίποδος ἐκ χρυσοῦ λακὼν Φοῖβός μ’ ἔπεμψε
δεῦρο, διοπετὲς λαβεῖν ἄγαλμ’ Ἀθηνῶν τ’ ἐγκαθιδρῦσαι χθονί.
ἀλλ’ ἥνπερ ἡμῖν ὥρισεν σωτηρίαν, σύμπραξον· ἢν γὰρ θεᾶς
κατάσχωμεν βρέτας, μανιῶν τε λήξω καὶ σὲ πολυκώπῳ σκάφει
στείλας Μυκήναις ἐγκαταστήσω πάλιν. ἀλλ’, ὦ φιληθεῖσ’, ὦ
κασίγνητον κάρα, σῷσον πατρῷον οἶκον, ἔκσῳσον δ’ ἐμέ· ὡς
τἄμ’ ὄλωλε πάντα καὶ τὰ Πελοπιδῶν, οὐράνιον εἰ μὴ
ληψόμεσθα θεᾶς βρέτας. δεινή τις ὀργὴ δαιμόνων ἐπέζεσε τὸ
Ταντάλειον σπέρμα διὰ πόνων τ’ ἄγει. τὸ μὲν πρόθυμον, πρίν
σε δεῦρ’ ἐλθεῖν, ἔχω Ἄργει γενέσθαι καὶ σέ, σύγγον’,
εἰσιδεῖν. θέλω δ’ ἅπερ σύ, σέ τε μεταστῆσαι πόνων νοσοῦντά
τ’ οἶκον, οὐχὶ τῷ κτανόντι με θυμουμένη, πατρῷον ὀρθῶσαι·
θέλω· σφαγῆς τε γὰρ σῆς χεῖρ’ ἀπαλλάξαιμεν ἂν σῴσαιμί τ’
οἴκους. τὴν θεὸν δ’ ὅπως λάθω δέδοικα καὶ τύραννον, ἡνίκ’
ἂν κενὰς κρηπῖδας εὕρῃ λαΐνας ἀγάλματος. πῶς δ’ οὐ
θανοῦμαι; τίς δ’ ἔνεστί μοι λόγος; ἀλλ’, εἰ μὲν — ἕν τι —
τοῦθ’ ὁμοῦ γενήσεται, ἄγαλμά τ’ οἴσεις κἄμ’ ἐπ’
εὐπρύμνου νεὼς ἄξεις, τὸ κινδύνευμα γίγνεται καλόν· τούτου
δὲ χωρισθεῖσ’ — ἐγὼ μὲν ὄλλυμαι, σὺ δ’ ἂν τὸ σαυτοῦ
θέμενος εὖ νόστου τύχοις. οὐ μήν τι φεύγω γ’, οὐδέ σ’ εἰ
θανεῖν χρεὼν σῴσασαν· οὐ γὰρ ἀλλ’ ἀνὴρ μὲν ἐκ δόμων θανὼν
ποθεινός, τὰ δὲ γυναικὸς ἀσθενῆ. οὐκ ἂν γενοίμην σοῦ τε
καὶ μητρὸς φονεύς· ἅλις τὸ κείνης αἷμα· κοινόφρων δὲ σοὶ
καὶ ζῆν θέλοιμ’ ἂν καὶ θανὼν λαχεῖν ἴσον. ἄξω δέ γ’,
ἤνπερ καὐτὸς ἐνταυθοῖ περῶ, πρὸς οἶκον, ἢ σοῦ κατθανὼν
μενῶ μέτα. γνώμης δ’ ἄκουσον· εἰ πρόσαντες ἦν τόδε
Ἀρτέμιδι, πῶς ἂν Λοξίας ἐθέσπισε κομίσαι μ’ ἄγαλμα θεᾶς
πόλισμ’ ἐς Παλλάδος <> καὶ σὸν πρόσωπον εἰσιδεῖν; ἅπαντα
γὰρ συνθεὶς τάδ’ εἰς ἓν νόστον ἐλπίζω λαβεῖν. πῶς οὖν
γένοιτ’ ἂν ὥστε μήθ’ ἡμᾶς θανεῖν, λαβεῖν θ’ ἃ βουλόμεσθα;
τῇδε γὰρ νοσεῖ νόστος πρὸς οἴκους· ἡ δὲ βούλησις πάρα.
ἆρ’ ἂν τύραννον διολέσαι δυναίμεθ’ ἄν; δεινὸν τόδ’ εἶπας,
ξενοφονεῖν ἐπήλυδας. ἀλλ’, εἰ σὲ σώσει κἀμέ, κινδυνευτέον.
οὐκ ἂν δυναίμην· τὸ δὲ πρόθυμον ᾔνεσα. τί δ’, εἴ με ναῷ
τῷδε κρύψειας λάθρα; ὡς δὴ σκότον λαβόντες ἐκσωθεῖμεν ἄν;
κλεπτῶν γὰρ ἡ νύξ, τῆς δ’ ἀληθείας τὸ φῶς. εἴσ’ ἔνδον
ἱεροὶ φύλακες, οὓς οὐ λήσομεν. οἴμοι, διεφθάρμεσθα· πῶς
σωθεῖμεν ἄν; ἔχειν δοκῶ μοι καινὸν ἐξεύρημά τι. ποῖόν τι;
δόξης μετάδος, ὡς κἀγὼ μάθω. ταῖς σαῖς ἀνίαις χρήσομαι
σοφίσμασι. δειναὶ γὰρ αἱ γυναῖκες εὑρίσκειν τέχνας. φονέα σε
φήσω μητρὸς ἐξ Ἄργους μολεῖν. χρῆσαι κακοῖσι τοῖς ἐμοῖς,
εἰ κερδανεῖς. ὡς οὐ θέμις γε λέξομεν θύειν θεᾷ, τίν’
αἰτίαν ἔχουσ’; ὑποπτεύω τι γάρ. οὐ καθαρὸν ὄντα· τὸ δ’
ὅσιον δώσω φόβῳ. τί δῆτα μᾶλλον θεᾶς ἄγαλμ’ ἁλίσκεται;
πόντου σε πηγαῖς ἁγνίσαι βουλήσομαι, ἔτ’ ἐν δόμοισι βρέτας,
ἐφ’ ᾧ πεπλεύκαμεν. κἀκεῖνο νίψαι, σοῦ θιγόντος ὥς, ἐρῶ.
ποῖ δῆτα; πόντου νοτερὸν εἶπας ἔκβολον; οὗ ναῦς χαλινοῖς
λινοδέτοις ὁρμεῖ σέθεν. σὺ δ’ ἤ τις ἄλλος ἐν χεροῖν οἴσει
βρέτας; ἐγώ· θιγεῖν γὰρ ὅσιόν ἐστ’ ἐμοὶ μόνῃ. Πυλάδης δ’
ὅδ’ ἡμῖν ποῦ τετάξεται πόνου; ταὐτὸν χεροῖν σοὶ λέξεται
μίασμ’ ἔχων. λάθρα δ’ ἄνακτος ἢ εἰδότος δράσεις τάδε;
πείσασα μύθοις· οὐ γὰρ ἂν λάθοιμί γε. καὶ μὴν νεώς γε
πίτυλος εὐήρης πάρα. σοὶ δὴ μέλειν χρὴ τἄλλ’ ὅπως ἕξει
καλῶς. ἑνὸς μόνου δεῖ, τάσδε συγκρύψαι τάδε. ἀλλ’ ἀντίαζε
καὶ λόγους πειστηρίους εὕρισκ’· ἔχει τοι δύναμιν εἰς οἶκτον
γυνή. τὰ δ’ ἄλλ’ ἴσως — . ἅπαντα συμβαίη καλῶς. ὦ
φίλταται γυναῖκες, εἰς ὑμᾶς βλέπω, καὶ τἄμ’ ἐν ὑμῖν ἐστιν
ἢ καλῶς ἔχειν ἢ μηδὲν εἶναι καὶ στερηθῆναι πάτρας φίλου
τ’ ἀδελφοῦ φιλτάτης τε συγγόνου. καὶ πρῶτα μέν μοι τοῦ λόγου
τάδ’ ἀρχέτω· γυναῖκές ἐσμεν, φιλόφρον ἀλλήλαις γένος
σῴζειν τε κοινὰ πράγματ’ ἀσφαλέσταται. σιγήσαθ’ ἡμῖν καὶ
συνεκπονήσατε φυγάς. καλόν τοι γλῶσσ’ ὅτῳ πιστὴ παρῇ.
ὁρᾶτε δ’ ὡς τρεῖς μία τύχη τοὺς φιλτάτους, ἢ γῆς πατρῴας
νόστον ἢ θανεῖν ἔχει. σωθεῖσα δ’, ὡς ἂν καὶ σὺ κοινωνῇς
τύχης, σώσω σ’ ἐς Ἑλλάδ’. ἀλλὰ πρός σε δεξιᾶς σὲ καὶ σὲ
ἱκνοῦμαι, σὲ δὲ φίλης παρηίδος, γονάτων τε καὶ τῶν ἐν
δόμοισι φιλτάτων μητρὸς πατρός τε καὶ τέκνων ὅτῳ κυρεῖ. τί
φατέ; τίς ὑμῶν φησιν ἢ τίς οὐ θέλειν — φθέγξασθε — ταῦτα;
μὴ γὰρ αἰνουσῶν λόγους ὄλωλα κἀγὼ καὶ κασίγνητος τάλας.
θάρσει, φίλη δέσποινα, καὶ σῴζου μόνον· ὡς ἔκ γ’ ἐμοῦ σοι
πάντα σιγηθήσεται — ἴστω μέγας Ζεύς — ὧν ἐπισκήπτεις πέρι.
ὄναισθε μύθων καὶ γένοισθ’ εὐδαίμονες. σὸν ἔργον ἤδη καὶ
σὸν ἐσβαίνειν δόμους· ὡς αὐτίχ’ ἥξει τῆσδε κοίρανος
χθονός, θυσίαν ἐλέγχων εἰ κατείργασται ξένων. ὦ πότνῑ,
ἥπερ μ’ Αὐλίδος κατὰ πτυχὰς δεινῆς ἔσωσας ἐκ πατροκτόνου
χερός, σῶσόν με καὶ νῦν τούσδε τ’· ἢ τὸ Λοξίου οὐκέτι
βροτοῖσι διὰ σὲ ἐτήτυμον στόμα. ἀλλ’ εὐμενὴς ἔκβηθι
βαρβάρου χθονὸς ἐς τὰς Ἀθήνας· καὶ γὰρ ἐνθάδ’ οὐ πρέπει
ναίειν, παρόν σοι πόλιν ἔχειν εὐδαίμονα. ὄρνις, ἃ παρὰ
πετρίνας πόντου δειράδας, ἀλκυών, ἔλεγον οἶτον ἀείδεις,
εὐξύνετον ξυνετοῖς βοάν, ὅτι πόσιν κελαδεῖς ἀεὶ μολπαῖς,
ἐγώ σοι παραβάλλομαι θρήνους, ἄπτερος ὅρνις, ποθοῦσ’
Ἑλλάνων ἀγόρους, ποθοῦσ’ Ἄρτεμιν λοχίαν, ἃ παρὰ Κύνθιον
ὄχθον οἰ‐ κεῖ φοίνικά θ’ ἁβροκόμαν δάφναν τ’ εὐερνέα καὶ
γλαυκᾶς θαλλὸν ἱερὸν ἐλαί‐ ας, Λατοῦς ὠδῖνα φίλαν, λίμναν
θ’ εἱλίσσουσαν ὕδωρ κύκλιον, ἔνθα κύκνος μελῳ‐ δὸς Μούσας
θεραπεύει. ὦ πολλαὶ δακρύων λιβάδες, αἳ παρηίδας εἰς ἐμὰς
ἔπεσον, ἁνίκα πύργων ὀλομένων ἐν ναυσὶν ἔβαν πολεμίων
ἐρετμοῖσι καὶ λόγχαις. ζαχρύσου δὲ δῑ ἐμπολᾶς νόστον
βάρβαρον ἦλθον, ἔνθα τᾶς ἐλαφοκτόνου θεᾶς ἀμφίπολον κόραν
παῖδ’ Ἀγαμεμνονίαν λατρεύ‐ ω βωμούς τ’ οὐ μηλοθύτας, ζηλοῦσ’
ἄταν διὰ παν‐ τὸς δυσδαίμον’· ἐν γὰρ ἀνάγ‐ καις οὐ κάμνεις
σύντροφος ὤν. μεταβάλλει δυσδαιμονία· τὸ δὲ μετ’ εὐτυχίας
κακοῦ‐ σθαι θνατοῖς βαρὺς αἰών. καὶ σὲ μέν, πότνῑ, Ἀργεία
πεντηκόντορος οἶκον ἄξει· συρίζων θ’ ὁ κηροδέτας κάλαμος
οὐρείου Πανὸς κώπαις ἐπιθωΰξει, ὁ Φοῖβός θ’ ὁ μάντις
ἔχων κέλαδον ἑπτατόνου λύρας ἀείδων ἄξει λιπαρὰν εὖ σ’
Ἀθηναίων ἐπὶ γᾶν. ἐμὲ δ’ αὐτοῦ λιποῦσα βήσῃ ῥοθίοισι
πλάταις· ἀέρι δὲ [ἱστία] πρότονοι κατὰ πρῷραν ὑ‐ πὲρ
στόλον ἐκπετάσουσι πόδα ναὸς ὠκυπόμπου. λαμπροὺς ἱπποδρόμους
βαίην, ἔνθ’ εὐάλιον ἔρχεται πῦρ· οἰκείων δ’ ὑπὲρ θαλάμων
πτέρυγας ἐν νώτοις ἁμοῖς λήξαιμι θοάζουσα· χοροῖς δ’
ἑσταίην, ὅθι καὶ παρθένος, εὐδοκίμων γάμων, παρὰ πόδ’
εἱλίσσουσα φίλας ματρὸς ἡλίκων θιάσους, χαρίτων εἰς
ἁμίλλας, χαίτας ἁβρόπλουτον ἔριν, ὀρνυμένα, πολυποίκιλα
φάρεα καὶ πλοκάμους περιβαλλομένα γένυσιν ἐσκίαζον. ποῦ ’σθ’
ἡ πυλωρὸς τῶνδε δωμάτων γυνὴ Ἑλληνίς; ἤδη τῶν ξένων
κατήρξατο; ἀδύτοις ἐν ἁγνοῖς σῶμα λάμπονται πυρί; ἥδ’
ἐστίν, ἥ σοι πάντ’, ἄναξ, ἐρεῖ σαφῶς. ἔα· τί τόδε
μεταίρεις ἐξ ἀκινήτων βάθρων, Ἀγαμέμνονος παῖ, θεᾶς ἄγαλμ’
ἐν ὠλέναις; ἄναξ, ἔχ’ αὐτοῦ πόδα σὸν ἐν παραστάσιν. τί
δ’ ἔστιν, Ἰφιγένεια, καινὸν ἐν δόμοις; ἀπέπτυσ’· Ὁσίᾳ γὰρ
δίδωμ’ ἔπος τόδε. τί φροιμιάζῃ νεοχμόν; ἐξαύδα σαφῶς. οὐ
καθαρά μοι τὰ θύματ’ ἠγρεύσασθ’, ἄναξ. τί τοὐκδιδάξαν
τοῦτό σ’; ἢ δόξαν λέγεις; βρέτας τὸ τῆς θεοῦ πάλιν ἕδρας
ἀπεστράφη. αὐτόματον, ἤ νιν σεισμὸς ἔστρεψε χθονός;
αὐτόματον· ὄψιν δ’ ὀμμάτων ξυνήρμοσεν. ἡ δ’ αἰτία τίς; ἦ
τὸ τῶν ξένων μύσος; ἥδ’, οὐδὲν ἄλλο· δεινὰ γὰρ
δεδράκατον. ἀλλ’ ἦ τιν’ ἔκανον βαρβάρων ἀκτῆς ἔπι;
οἰκεῖον ἦλθον τὸν φόνον κεκτημένοι. τίν’; εἰς ἔρον γὰρ
τοῦ μαθεῖν πεπτώκαμεν. μητέρα κατειργάσαντο κοινωνῷ ξίφει.
Ἄπολλον, οὐδ’ ἐν βαρβάροις ἔτλη τις ἄν. πάσης διωγμοῖς
ἠλάθησαν Ἑλλάδος. ἦ τῶνδ’ ἕκατι δῆτ’ ἄγαλμ’ ἔξω φέρεις;
σεμνόν γ’ ὑπ’ αἰθέρ’, ὡς μεταστήσω φόνου. μίασμα δ’ ἔγνως
τοῖν ξένοιν ποίῳ τρόπῳ; ἤλεγχον, ὡς θεᾶς βρέτας ἀπεστράφη
πάλιν. σοφήν σ’ ἔθρεψεν Ἑλλάς, ὡς ᾔσθου καλῶς. καὶ μὴν
καθεῖσαν δέλεαρ ἡδύ μοι φρενῶν. τῶν Ἀργόθεν τι φίλτρον
ἀγγέλλοντέ σοι; τὸν μόνον Ὀρέστην ἐμὸν ἀδελφὸν εὐτυχεῖν.
ὡς δή σφε σῴσαις ἡδοναῖς ἀγγελμάτων. καὶ πατέρα γε ζῆν καὶ
καλῶς πράσσειν ἐμόν. σὺ δ’ ἐς τὸ τῆς θεοῦ γ’ ἐξένευσας
εἰκότως. πᾶσάν γε μισοῦσ’ Ἑλλάδ’, ἥ μ’ ἀπώλεσεν. τί δῆτα
δρῶμεν, φράζε, τοῖν ξένοιν πέρι; τὸν νόμον ἀνάγκη τὸν
προκείμενον σέβειν. οὔκουν ἐν ἔργῳ χέρνιβες ξίφος τε σόν;
ἁγνοῖς καθαρμοῖς πρῶτά νιν νίψαι θέλω. πηγαῖσιν ὑδάτων ἢ
θαλασσίᾳ δρόσῳ; θάλασσα κλύζει πάντα τἀνθρώπων κακά.
ὁσιώτερον γοῦν τῇ θεῷ πέσοιεν ἄν. καὶ τἀμά γ’ οὕτω
μᾶλλον ἂν καλῶς ἔχοι. οὔκουν πρὸς αὐτὸν ναὸν ἐκπίπτει
κλύδων; ἐρημίας δεῖ· καὶ γὰρ ἄλλα δράσομεν. ἄγ’ ἔνθα
χρῄζεις· οὐ φιλῶ τἄρρηθ’ ὁρᾶν. ἁγνιστέον μοι καὶ τὸ τῆς
θεοῦ βρέτας. εἴπερ γε κηλὶς ἔβαλέ νιν μητροκτόνος. οὐ γάρ
ποτ’ ἄν νιν ἠράμην βάθρων ἄπο. δίκαιος ηὑσέβεια καὶ
προμηθία. οἶσθά νυν ἅ μοι γενέσθω; σὸν τὸ σημαίνειν τόδε.
δεσμὰ τοῖς ξένοισι πρόσθες. ποῖ δέ σ’ ἐκφύγοιεν ἄν; πιστὸν
Ἑλλὰς οἶδεν οὐδέν. ἴτ’ ἐπὶ δεσμά, πρόσπολοι.
κἀκκομιζόντων δὲ δεῦρο τοὺς ξένους — ἔσται τάδε. κρᾶτα
κρύψαντες πέπλοισιν. ἡλίου πρόσθεν φλογός. σῶν τέ μοι
σύμπεμπ’ ὀπαδῶν. οἵδ’ ὁμαρτήσουσί σοι. καὶ πόλει πέμψον
τιν’ ὅστις σημανεῖ — ποίας τύχας; ἐν δόμοις μίμνειν ἅπαντας.
μὴ συναντῷεν φόνῳ; μυσαρὰ γὰρ τὰ τοιάδ’ ἐστί. στεῖχε καὶ
σήμαινε σύ — μηδέν’ εἰς ὄψιν πελάζειν. εὖ γε κηδεύεις
πόλιν. καὶ φίλων γ’ οὓς δεῖ μάλιστα. τοῦτ’ ἔλεξας εἰς
ἐμέ. . . . ὡς εἰκότως σε πᾶσα θαυμάζει πόλις. σὺ δὲ μένων
αὐτοῦ πρὸ ναῶν τῇ θεῷ — τί χρῆμα δρῶ; ἅγνισον πυρσῷ
μέλαθρον. καθαρὸν ὡς μόλῃς πάλιν. ἡνίκ’ ἂν δ’ ἔξω περῶσιν
οἱ ξένοι — τί χρή με δρᾶν; πέπλον ὀμμάτων προθέσθαι. μὴ
παλαμναῖον λάβω. ἢν δ’ ἄγαν δοκῶ χρονίζειν — τοῦδ’ ὅρος
τίς ἐστί μοι; θαυμάσῃς μηδέν. τὰ τῆς θεοῦ πρᾶσσ’ — ἐπεὶ
σχολή — καλῶς. εἰ γὰρ ὡς θέλω καθαρμὸς ὅδε πέσοι.
συνεύχομαι. τούσδ’ ἄρ’ ἐκβαίνοντας ἤδη δωμάτων ὁρῶ ξένους
καὶ θεᾶς κόσμους νεογνούς τ’ ἄρνας, ὡς φόνῳ φόνον μυσαρὸν
ἐκνίψω, σέλας τε λαμπάδων τά τ’ ἄλλ’ ὅσα προυθέμην ἐγὼ
ξένοισι καὶ θεᾷ καθάρσια. ἐκποδὼν δ’ αὐδῶ πολίταις τοῦδ’
ἔχειν μιάσματος, εἴ τις ἢ ναῶν πυλωρὸς χεῖρας ἁγνεύει
θεοῖς ἢ γάμον στείχει συνάψων ἢ τόκοις βαρύνεται, φεύγετ’,
ἐξίστασθε, μή τῳ προσπέσῃ μύσος τόδε. ὦ Διὸς Λητοῦς τ’
ἄνασσα παρθέν’, ἢν νίψω φόνον τῶνδε καὶ θύσωμεν οὗ χρή,
καθαρὸν οἰκήσεις δόμον, εὐτυχεῖς δ’ ἡμεῖς ἐσόμεθα. τἄλλα
δ’ οὐ λέγουσ’, ὅμως τοῖς τὰ πλείον’ εἰδόσιν θεοῖς σοί τε
σημαίνω, θεά. εὔπαις ὁ Λατοῦς γόνος, τόν ποτε Δηλιὰς ἐν
καρποφόροις γυάλοις <ἔτικτε,> χρυσοκόμαν ἐν κιθάρᾳ σοφόν, ἅ
τ’ ἐπὶ τόξων εὐστοχίᾳ γάνυται· φέρε <δ’ αὐτά> νιν ἀπὸ
δειράδος εἰναλίας, λοχεῖα κλεινὰ λιποῦσα μά‐ τηρ, τὰν
ἀστάκτων ὑδάτων βακχεύουσαν Διονύ‐ σῳ Παρνάσιον κορυφάν·
ὅθι ποικιλόνωτος οἰ‐ νωπὸς δράκων, σκιερᾷ κατάχαλκος εὐ‐
φύλλῳ δάφνᾳ, γᾶς πελώριον τέρας, ἄμφεπε μαντεῖ‐ ον Χθόνιον.
ἔτι μιν ἔτι βρέφος, ἔτι φίλας ἐπὶ ματέρος ἀγκάλαισι
θρῴσκων ἔκανες, ὦ Φοῖβε, μαντείων δ’ ἐπέβας ζαθέων,
τρίποδί τ’ ἐν χρυσέῳ θάσσεις, ἐν ἀψευδεῖ θρόνῳ μαντείας
βροτοῖς θεσφάτων νέμων ἀδύτων ὕπο, Κασταλίας ῥεέθρων
γείτων, μέσον γᾶς ἔχων μέλαθρον. Θέμιν δ’ ἐπεὶ γᾶς ἰὼν
παῖδ’ ἀπενάσσατο <Πυθῶνος> ἀπὸ ζαθέων χρηστηρίων, νύχια Χθὼν
ἐτεκνώσατο φάσματ’ ὀ<νείρων>, οἳ πολέσιν μερόπων τά τε
πρῶτα, τά τ’ ἔπειθ’, ὅσσα τ’ ἔμελλε τυχεῖν, ὕπνου κατὰ
δνοφερὰς γᾶς εὐ‐ νὰς ἔφραζον· Γαῖα δὲ τὰν μαντεῖον
ἀφείλετο τι‐ μὰν Φοῖβον, φθόνῳ θυγατρός. ταχύπους δ’ ἐς
Ὄλυμπον ὁρ‐ μαθεὶς ἄναξ χέρα παιδνὸν ἕλιξεν ἐκ Διὸς
θρόνων Πυθίων δόμων χθονίαν ἀφελεῖν μῆ‐ νιν θεᾶς. [νυχίους τ’
ἐνοπὰς.] γέλασε δ’, ὅτι τέκος ἄφαρ ἔβα πολύχρυσα θέλων
λατρεύματα σχεῖν· ἐπὶ δ’ ἔσεισεν κόμαν, παῦσαι νυχίους
ἐνοπάς, ἀπὸ δ’ ἀλαθοσύναν νυκτωπὸν ἐξεῖλεν βροτῶν, καὶ
τιμὰς πάλιν θῆκε Λοξίᾳ, πολυάνορι δ’ ἐν ξενόεντι θρόνῳ
θάρση βροτοῖς θεσφάτων ἀοιδαῖς. ὦ ναοφύλακες βώμιοί τ’
ἐπιστάται, Θόας ἄναξ γῆς τῆσδε ποῦ κυρεῖ βεβώς; καλεῖτ’
ἀναπτύξαντες εὐγόμφους πύλας ἔξω μελάθρων τῶνδε κοίρανον
χθονός. τί δ’ ἔστιν, εἰ χρὴ μὴ κελευσθεῖσαν λέγειν; βεβᾶσι
φροῦδοι δίπτυχοι νεανίαι Ἀγαμεμνονείας παιδὸς ἐκ βουλευμάτων
φεύγοντες ἐκ γῆς τῆσδε καὶ σεμνὸν βρέτας λαβόντες ἐν
κόλποισιν Ἑλλάδος νεώς. ἄπιστον εἶπας μῦθον· ὃν δ’ ἰδεῖν
θέλεις ἄνακτα χώρας, φροῦδος ἐκ ναοῦ συθείς. ποῖ; δεῖ γὰρ
αὐτὸν εἰδέναι τὰ δρώμενα. οὐκ ἴσμεν· ἀλλὰ στεῖχε καὶ
δίωκέ νιν ὅπου κυρήσας τούσδ’ ἀπαγγελεῖς λόγους. ὁρᾶτ’,
ἄπιστον ὡς γυναικεῖον γένος· μέτεστι χὑμῖν τῶν πεπραγμένων
μέρος. μαίνῃ· τί δ’ ἡμῖν τῶν ξένων δρασμοῦ μέτα; οὐκ εἶ
κρατούντων πρὸς πύλας ὅσον τάχος; οὔ, πρίν γ’ ἂν εἴπῃ
τοὔπος ἑρμηνεὺς ὅδε, εἴτ’ ἔνδον εἴτ’ οὐκ ἔνδον
ἀρχηγὸς χθονός. ὠή, χαλᾶτε κλῇθρα, τοῖς ἔνδον λέγω, καὶ
δεσπότῃ σημήναθ’ οὕνεκ’ ἐν πύλαις πάρειμι, καινῶν φόρτον
ἀγγέλλων κακῶν. τίς ἀμφὶ δῶμα θεᾶς τόδ’ ἵστησιν βοήν,
πύλας ἀράξας καὶ ψόφον πέμψας ἔσω; φεῦ· πῶς ἔλεγον αἵδε,
καί μ’ ἀπήλαυνον δόμων, ὡς ἐκτὸς εἴης· σὺ δὲ κατ’ οἶκον
ἦσθ’ ἄρα. τί προσδοκῶσαι κέρδος ἢ θηρώμεναι; αὖθις τὰ
τῶνδε σημανῶ· τὰ δ’ ἐν ποσὶ παρόντ’ ἄκουσον. ἡ νεᾶνις ἣ
’νθάδε βωμοῖς παρίστατ’, Ἰφιγένεῑ, ἔξω χθονὸς σὺν τοῖς
ξένοισιν οἴχεται, σεμνὸν θεᾶς ἄγαλμ’ ἔχουσα· δόλια δ’ ἦν
καθάρματα. πῶς φῄς; τί πνεῦμα συμφορᾶς κεκτημένη; σῴζουσ’
Ὀρέστην· τοῦτο γὰρ σὺ θαυμάσῃ. τὸν ποῖον; ἆρ’ ὃν
Τυνδαρὶς τίκτει κόρη; ὃν τοῖσδε βωμοῖς θεὰ καθωσιώσατο. ὦ
θαῦμα — πῶς σε μεῖζον ὀνομάσας τύχω; μὴ ’νταῦθα τρέψῃς σὴν
φρέν’, ἀλλ’ ἄκουέ μου· σαφῶς δ’ ἀθρήσας καὶ κλύων
ἐκφρόντισον διωγμὸς ὅστις τοὺς ξένους θηράσεται. λέγ’· εὖ
γὰρ εἶπας· οὐ γὰρ ἀγχίπλουν πόρον φεύγουσιν, ὥστε
διαφυγεῖν τοὐμὸν δόρυ. ἐπεὶ πρὸς ἀκτὰς ἤλθομεν θαλασσίας,
οὗ ναῦς Ὀρέστου κρύφιος ἦν ὡρμισμένη, ἡμᾶς μέν, οὓς σὺ
δεσμὰ συμπέμπεις ξένων ἔχοντας, ἐξένευσ’ ἀποστῆναι πρόσω
Ἀγαμέμνονος παῖς, ὡς ἀπόρρητον φλόγα θύουσα καὶ καθαρμὸν
ὃν μετῴχετο, αὐτὴ δ’ ὄπισθε δέσμ’ ἔχουσα τοῖν ξένοιν
ἔστειχε χερσί. καὶ τάδ’ ἦν ὕποπτα μέν, ἤρεσκε μέντοι
σοῖσι προσπόλοις, ἄναξ. χρόνῳ δ’, ἵν’ ἡμῖν δρᾶν τι δὴ
δοκοῖ πλέον, ἀνωλόλυξε καὶ κατῇδε βάρβαρα μέλη μαγεύουσ’,
ὡς φόνον νίζουσα δή. ἐπεὶ δὲ δαρὸν ἦμεν ἥμενοι χρόνον,
ἐσῆλθεν ἡμᾶς μὴ λυθέντες οἱ ξένοι κτάνοιεν αὐτὴν δραπέται
τ’ οἰχοίατο. φόβῳ δ’ ἃ μὴ χρῆν εἰσορᾶν καθήμεθα σιγῇ·
τέλος δὲ πᾶσιν ἦν αὑτὸς λόγος στείχειν ἵν’ ἦσαν, καίπερ
οὐκ ἐωμένοις. κἀνταῦθ’ ὁρῶμεν Ἑλλάδος νεὼς σκάφος ταρσῷ
κατήρει πίτυλον ἐπτερωμένον, ναύτας τε πεντήκοντ’ ἐπὶ σκαλμῶν
πλάτας ἔχοντας, ἐκ δεσμῶν δὲ τοὺς νεανίας ἐλευθέρους
πρύμνηθεν ἑστῶτας νεώς. κοντοῖς δὲ πρῷραν εἶχον, οἳ δ’
ἐπωτίδων ἄγκυραν ἐξανῆπτον· οἳ δέ, κλίμακας σπεύδοντες,
ἦγον διὰ χερῶν πρυμνήσια, πόντῳ δὲ δόντες τοῖν ξένοιν
καθίεσαν. ἡμεῖς δ’ ἀφειδήσαντες, ὡς ἐσείδομεν δόλια
τεχνήματ’, εἰχόμεσθα τῆς ξένης πρυμνησίων τε, καὶ δῑ
εὐθυντηρίας οἴακας ἐξῃροῦμεν εὐπρύμνου νεώς. λόγοι δ’
ἐχώρουν· Τίνι λόγῳ πορθμεύετε κλέπτοντες ἐκ γῆς ξόανα καὶ
θυηπόλους; τίνος τίς ὢν σὺ τήνδ’ ἀπεμπολᾷς χθονός; ὁ δ’
εἶπ’· Ὀρέστης, τῆσδ’ ὅμαιμος, ὡς μάθῃς, Ἀγαμέμνονος παῖς,
τήνδ’ ἐμὴν κομίζομαι λαβὼν ἀδελφήν, ἣν ἀπώλεσ’ ἐκ δόμων.
ἀλλ’ οὐδὲν ἧσσον εἰχόμεσθα τῆς ξένης καὶ πρὸς σὲ ἕπεσθαι
διεβιαζόμεσθά νιν· ὅθεν τὰ δεινὰ πλήγματ’ ἦν γενειάδων.
κεῖνοί τε γὰρ σίδηρον οὐκ εἶχον χεροῖν ἡμεῖς τε· πυγμαί τ’
ἦσαν ἐγκροτούμεναι, καὶ κῶλ’ ἀπ’ ἀμφοῖν τοῖν νεανίαιν ἅμα
ἐς πλευρὰ καὶ πρὸς ἧπαρ ἠκοντίζετο, ὡς τῷ ξυνάπτειν καὶ
συναποκαμεῖν μέλη. δεινοῖς δὲ σημάντροισιν ἐσφραγισμένοι
ἐφεύγομεν πρὸς κρημνόν, οἳ μὲν ἐν κάρᾳ κάθαιμ’ ἔχοντες
τραύμαθ’, οἳ δ’ ἐν ὄμμασιν· ὄχθοις δ’ ἐπισταθέντες
εὐλαβεστέρως ἐμαρνάμεσθα καὶ πέτρους ἐβάλλομεν. ἀλλ’ εἶργον
ἡμᾶς τοξόται πρύμνης ἔπι σταθέντες ἰοῖς, ὥστ’ ἀναστεῖλαι
πρόσω. κἀν τῷδε — δεινὸς γὰρ κλύδων ὤκειλε ναῦν πρὸς γῆν,
φόβος δ’ ἦν <παρθένῳ> τέγξαι πόδα — λαβὼν Ὀρέστης ὦμον
εἰς ἀριστερόν, βὰς ἐς θάλασσαν κἀπὶ κλίμακος θορών, ἔθηκ’
ἀδελφὴν ἐντὸς εὐσήμου νεώς, τό τ’ οὐρανοῦ πέσημα, τῆς
Διὸς κόρης ἄγαλμα. ναὸς <δ’> ἐκ μέσης ἐφθέγξατο βοή τις· ὦ
γῆς Ἑλλάδος ναῦται, νεὼς λάβεσθε κώπαις ῥόθιά τ’
ἐκλευκαίνετε· ἔχομεν γὰρ ὧνπερ οὕνεκ’ ἄξενον πόρον
Συμπληγάδων ἔσωθεν εἰσεπλεύσαμεν. οἳ δὲ στεναγμὸν ἡδὺν
ἐκβρυχώμενοι ἔπαισαν ἅλμην. ναῦς δ’, ἕως μὲν ἐντὸς ἦν
λιμένος, ἐχώρει στόμια, διαπερῶσα δὲ λάβρῳ κλύδωνι
συμπεσοῦσ’ ἠπείγετο· δεινὸς γὰρ ἐλθὼν ἄνεμος ἐξαίφνης νεὼς
ὠθεῖ παλίμπρυμν’ ἱστί’· οἳ δ’ ἐκαρτέρουν πρὸς κῦμα
λακτίζοντες· ἐς δὲ γῆν πάλιν κλύδων παλίρρους ἦγε ναῦν.
σταθεῖσα δὲ Ἀγαμέμνονος παῖς ηὔξατ’· ὦ Λητοῦς κόρη σῷσόν
με τὴν σὴν ἱερέαν πρὸς Ἑλλάδα ἐκ βαρβάρου γῆς καὶ κλοπαῖς
σύγγνωθ’ ἐμαῖς. φιλεῖς δὲ καὶ σὺ σὸν κασίγνητον, θεά·
φιλεῖν δὲ κἀμὲ τοὺς ὁμαίμονας δόκει. ναῦται δ’ ἐπευφήμησαν
εὐχαῖσιν κόρης παιᾶνα, γυμνὰς ἐκ <πέπλων> ἐπωμίδας κώπῃ
προσαρμόσαντες ἐκ κελεύσματος. μᾶλλον δὲ μᾶλλον πρὸς πέτρας
ᾔει σκάφος· χὣ μέν τις ἐς θάλασσαν ὡρμήθη ποσίν, ἄλλος
δὲ πλεκτὰς ἐξανῆπτεν ἀγκύλας. κἀγὼ μὲν εὐθὺς πρὸς σὲ
δεῦρ’ ἀπεστάλην, σοὶ τὰς ἐκεῖθεν σημανῶν, ἄναξ, τύχας.
ἀλλ’ ἕρπε, δεσμὰ καὶ βρόχους λαβὼν χεροῖν· εἰ μὴ γὰρ
οἶδμα νήνεμον γενήσεται, οὐκ ἔστιν ἐλπὶς τοῖς ξένοις
σωτηρίας. πόντου δ’ ἀνάκτωρ Ἴλιόν τ’ ἐπισκοπεῖ σεμνὸς
Ποσειδῶν, Πελοπίδαις ἐναντίος, καὶ νῦν παρέξει τὸν
Ἀγαμέμνονος γόνον σοὶ καὶ πολίταις, ὡς ἔοικεν, ἐν χεροῖν
λαβεῖν, ἀδελφήν θ’, ἣ φόνον τὸν Αὐλίδι ἀμνημόνευτον θεᾷ
προδοῦσ’ ἁλίσκεται. ὦ τλῆμον Ἰφιγένεια, συγγόνου μέτα θανῇ
πάλιν μολοῦσα δεσποτῶν χέρας. ὦ πάντες ἀστοὶ τῆσδε βαρβάρου
χθονός, οὐκ εἶα πώλοις ἐμβαλόντες ἡνίας παράκτιοι δραμεῖσθε
κἀκβολὰς νεὼς Ἑλληνίδος δέξεσθε, σὺν δὲ τῇ θεῷ σπεύδοντες
ἄνδρας δυσσεβεῖς θηράσετε, οἳ δ’ ὠκυπομποὺς ἕλξετ’ ἐς
πόντον πλάτας; ὡς ἐκ θαλάσσης ἔκ τε γῆς ἱππεύμασι λαβόντες
αὐτοὺς ἢ κατὰ στύφλου πέτρας ῥίψωμεν, ἢ σκόλοψι πήξωμεν
δέμας. ὑμᾶς δὲ τὰς τῶνδ’ ἴστορας βουλευμάτων, γυναῖκες,
αὖθις, ἡνίκ’ ἂν σχολὴν λάβω, ποινασόμεσθα· νῦν δὲ τὴν
προκειμένην σπουδὴν ἔχοντες οὐ μενοῦμεν ἥσυχοι. ποῖ ποῖ
διωγμὸν τόνδε πορθμεύεις, ἄναξ Θόας; ἄκουσον τῆσδ’ Ἀθηναίας
λόγους. παῦσαι διώκων ῥεῦμά τ’ ἐξορμῶν στρατοῦ· πεπρωμένος
γὰρ θεσφάτοισι Λοξίου δεῦρ’ ἦλθ’ Ὀρέστης, τόν τ’ Ἐρινύων
χόλον φεύγων ἀδελφῆς τ’ Ἄργος ἐσπέμψων δέμας ἄγαλμά θ’
ἱερὸν εἰς ἐμὴν ἄξων χθόνα, τῶν νῦν παρόντων πημάτων
ἀναψυχάς. πρὸς μὲν σὲ ὅδ’ ἡμῖν μῦθος· ὃν δ’ ἀποκτενεῖν
δοκεῖς Ὀρέστην ποντίῳ λαβὼν σάλῳ, ἤδη Ποσειδῶν χάριν
ἐμὴν ἀκύμονα πόντου τίθησι νῶτα πορθμεύειν πλάτῃ. μαθὼν δ’,
Ὀρέστα, τὰς ἐμὰς ἐπιστολάς — κλύεις γὰρ αὐδὴν καίπερ οὐ
παρὼν θεᾶς — χώρει λαβὼν ἄγαλμα σύγγονόν τε σήν. ὅταν δ’
Ἀθήνας τὰς θεοδμήτους μόλῃς, χῶρός τις ἔστιν Ἀτθίδος πρὸς
ἐσχάτοις ὅροισι, γείτων δειράδος Καρυστίας, ἱερός, Ἁλάς νιν
οὑμὸς ὀνομάζει λεώς· ἐνταῦθα τεύξας ναὸν ἵδρυσαι βρέτας,
ἐπώνυμον γῆς Ταυρικῆς πόνων τε σῶν, οὓς ἐξεμόχθεις
περιπολῶν καθ’ Ἑλλάδα οἴστροις Ἐρινύων. Ἄρτεμιν δέ νιν
βροτοὶ τὸ λοιπὸν ὑμνήσουσι Ταυροπόλον θεάν. νόμον τε θὲς
τόνδ’· ὅταν ἑορτάζῃ λεώς, τῆς σῆς σφαγῆς ἄποιν’ ἐπισχέτω
ξίφος δέρῃ πρὸς ἀνδρὸς αἷμά τ’ ἐξανιέτω, ὁσίας ἕκατι
θεά θ’ ὅπως τιμὰς ἔχῃ. σὲ δ’ ἀμφὶ σεμνάς, Ἰφιγένεια,
κλίμακας Βραυρωνίας δεῖ τῇδε κλῃδουχεῖν θεᾷ· οὗ καὶ
τεθάψῃ κατθανοῦσα, καὶ πέπλων ἄγαλμά σοι θήσουσιν εὐπήνους
ὑφάς, ἃς ἂν γυναῖκες ἐν τόκοις ψυχορραγεῖς λίπωσ’ ἐν
οἴκοις. τάσδε δ’ ἐκπέμπειν χθονὸς Ἑλληνίδας γυναῖκας
ἐξεφίεμαι γνώμης δικαίας οὕνεκ’ <> ἐκσῴσασα δὲ καὶ πρίν σ’
Ἀρείοις ἐν πάγοις ψήφους ἴσας κρίνασ’, Ὀρέστα· καὶ νόμισμ’
ἔσται τόδε, νικᾶν ἰσήρεις ὅστις ἂν ψήφους λάβῃ. ἀλλ’
ἐκκομίζου σὴν κασιγνήτην χθονός, Ἀγαμέμνονος παῖ. — καὶ σὺ
μὴ θυμοῦ, Θόας. ἄνασσ’ Ἀθάνα, τοῖσι τῶν θεῶν λόγοις ὅστις
κλύων ἄπιστος, οὐκ ὀρθῶς φρονεῖ. ἐγὼ δ’ Ὀρέστῃ τ’, εἰ
φέρων βρέτας θεᾶς βέβηκ’, ἀδελφῇ τ’ οὐχὶ θυμοῦμαι· τί γὰρ
πρὸς τοὺς σθένοντας θεοὺς ἁμιλλᾶσθαι καλόν; ἴτωσαν ἐς σὴν
σὺν θεᾶς ἀγάλματι γαῖαν, καθιδρύσαιντό τ’ εὐτυχῶς βρέτας.
πέμψω δὲ καὶ τάσδ’ Ἑλλάδ’ εἰς εὐδαίμονα γυναῖκας, ὥσπερ
σὸν κέλευσμ’ ἐφίεται. παύσω δὲ λόγχην ἣν ἐπαίρομαι ξένοις
ναῶν τ’ ἐρετμά, σοὶ τάδ’ ὡς δοκεῖ, θεά. αἰνῶ· τὸ γὰρ
χρεὼν σοῦ τε καὶ θεῶν κρατεῖ. ἴτ’, ὦ πνοαί, ναυσθλοῦσθε
τὸν Ἀγαμέμνονος παῖδ’ εἰς Ἀθήνας· συμπορεύσομαι δ’ ἐγὼ
σῴζουσ’ ἀδελφῆς τῆς ἐμῆς σεμνὸν βρέτας. ἴτ’ ἐπ’ εὐτυχίᾳ
τῆς σῳζομένης μοίρας εὐδαίμονες ὄντες. ἀλλ’, ὦ σεμνὴ παρά
τ’ ἀθανάτοις καὶ παρὰ θνητοῖς, Παλλὰς Ἀθάνα, δράσομεν οὕτως
ὡς σὺ κελεύεις. μάλα γὰρ τερπνὴν κἀνέλπιστον φήμην ἀκοαῖσι
δέδεγμαι. — — — ὦ μέγα σεμνὴ Νίκη, τὸν ἐμὸν βίοτον κατέχοις
καὶ μὴ λήγοις στεφανοῦσα.