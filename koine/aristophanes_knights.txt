ἰατταταιὰξ τῶν κακῶν, ἰατταταῖ. κακῶς Παφλαγόνα τὸν νεώνητον
κακὸν αὐταῖσι βουλαῖς ἀπολέσειαν οἱ θεοί. ἐξ οὗ γὰρ
εἰσήρρησεν ἐς τὴν οἰκίαν πληγὰς ἀεὶ προστρίβεται τοῖς
οἰκέταις. κάκιστα δῆθ’ οὗτός γε πρῶτος Παφλαγόνων αὐταῖς
διαβολαῖς. ὦ κακόδαιμον πῶς ἔχεις; κακῶς καθάπερ σύ. δεῦρο
δὴ πρόσελθ’, ἵνα ξυναυλίαν κλαύσωμεν Οὐλύμπου νόμον. μυμῦ
μυμῦ μυμῦ μυμῦ μυμῦ μυμῦ. τί κινυρόμεθ’ ἄλλως; οὐκ ἐχρῆν
ζητεῖν τινα σωτηρίαν νῷν, ἀλλὰ μὴ κλάειν ἔτι; τίς οὖν
γένοιτ’ ἄν; λέγε σύ. σὺ μὲν οὖν μοι λέγε, ἵνα μὴ
μάχωμαι. μὰ τὸν Ἀπόλλω ’γὼ μὲν οὔ. πῶς ἂν σύ μοι λέξειας
ἁμὲ χρὴ λέγειν; ἀλλ’ εἰπὲ θαρρῶν, εἶτα κἀγὼ σοὶ φράσω.
ἀλλ’ οὐκ ἔνι μοι τὸ θρέττε. πῶς ἂν οὖν ποτε εἴποιμ’ ἂν
αὐτὸ δῆτα κομψευριπικῶς; μὴ ’μοί γε, μὴ ’μοί, μὴ
διασκανδικίσῃς· ἀλλ’ εὑρέ τιν’ ἀπόκινον ἀπὸ τοῦ δεσπότου.
λέγε δὴ μόλωμεν ξυνεχὲς ὡδὶ ξυλλαβών. καὶ δὴ λέγω μόλωμεν.
ἐξόπισθε νῦν αὐτὸ φάθι τοῦ μόλωμεν. αὐτό. πάνυ καλῶς.
ὥσπερ δεφόμενος νῦν ἀτρέμα πρῶτον λέγε τὸ μόλωμεν, εἶτα δ’
αὐτό, κᾆτ’ ἐπάγων πυκνόν. μόλωμεν αὐτὸ μόλωμεν
αὐτομολῶμεν. ἢν οὐχ ἡδύ; νὴ Δία· πλήν γε περὶ τῷ δέρματι
δέδοικα τουτονὶ τὸν οἰωνόν. τί δαί; ὁτιὴ τὸ δέρμα
δεφομένων ἀπέρχεται. κράτιστα τοίνυν τῶν παρόντων ἐστὶ νῷν,
θεῶν ἰόντε προσπεσεῖν του πρὸς βρέτας. † ποῖον βρέτας †;
ἐτεὸν ἡγεῖ γὰρ θεούς; ἔγωγε. ποίῳ χρώμενος τεκμηρίῳ;
ὁτιὴ θεοῖσιν ἐχθρός εἰμ’. οὐκ εἰκότως; εὖ προσβιβάζεις μ’.
ἀλλ’ ἑτέρᾳ πῃ σκεπτέον. βούλει τὸ πρᾶγμα τοῖς θεαταῖσιν
φράσω; οὐ χεῖρον· ἓν δ’ αὐτοὺς παραιτησώμεθα, ἐπίδηλον
ἡμῖν τοῖς προσώποισιν ποιεῖν, ἢν τοῖς ἔπεσι χαίρωσι καὶ
τοῖς πράγμασιν. λέγοιμ’ ἂν ἤδη. νῷν γάρ ἐστι δεσπότης
ἄγροικος ὀργὴν κυαμοτρὼξ ἀκράχολος, Δῆμος πυκνίτης, δύσκολον
γερόντιον ὑπόκωφον. οὗτος τῇ προτέρᾳ νουμηνίᾳ ἐπρίατο
δοῦλον, βυρσοδέψην Παφλαγόνα, πανουργότατον καὶ διαβολώτατόν
τινα. οὗτος καταγνοὺς τοῦ γέροντος τοὺς τρόπους, ὁ
βυρσοπαφλαγών, ὑποπεσὼν τὸν δεσπότην ᾔκαλλ’ ἐθώπεῡ
ἐκολάκεῡ ἐξηπάτα κοσκυλματίοις ἄκροισι τοιαυτὶ λέγων· ὦ
Δῆμε λοῦσαι πρῶτον ἐκδικάσας μίαν, ἐνθοῦ ῥόφησον ἔντραγ’
ἔχε τριώβολον. βούλει παραθῶ σοι δόρπον; εἶτ’ ἀναρπάσας ὅ
τι ἄν τις ἡμῶν σκευάσῃ, τῷ δεσπότῃ Παφλαγὼν κεχάρισται
τοῦτο. καὶ πρώην γ’ ἐμοῦ μᾶζαν μεμαχότος ἐν Πύλῳ Λακωνικήν,
πανουργότατά πως περιδραμὼν ὑφαρπάσας αὐτὸς παρέθηκε τὴν ὑπ’
ἐμοῦ μεμαγμένην, ἡμᾶς δ’ ἀπελαύνει κοὐκ ἐᾷ τὸν δεσπότην
ἄλλον θεραπεύειν, ἀλλὰ βυρσίνην ἔχων δειπνοῦντος ἑστὼς
ἀποσοβεῖ τοὺς ῥήτορας. ᾄδει δὲ χρησμούς· ὁ δὲ γέρων
σιβυλλιᾷ. ὁ δ’ αὐτὸν ὡς ὁρᾷ μεμακκοακότα, τέχνην
πεποίηται. τοὺς γὰρ ἔνδον ἄντικρυς ψευδῆ διαβάλλει· κᾆτα
μαστιγούμεθα ἡμεῖς· Παφλαγὼν δὲ περιθέων τοὺς οἰκέτας αἰτεῖ
ταράττει δωροδοκεῖ λέγων τάδε· ‘ὁρᾶτε τὸν Ὕλαν δῑ ἐμὲ
μαστιγούμενον; εἰ μή μ’ ἀναπείσετ’, ἀποθανεῖσθε τήμερον.’
ἡμεῖς δὲ δίδομεν· εἰ δὲ μή, πατούμενοι ὑπὸ τοῦ γέροντος
ὀκταπλάσιον χέζομεν. νῦν οὖν ἀνύσαντε φροντίσωμεν ὦγαθέ,
ποίαν ὁδὸν νὼ τρεπτέον καὶ πρὸς τίνα. κράτιστ’ ἐκείνην τὴν
μόλωμεν ὦγαθέ. ἀλλ’ οὐχ οἷόν τε τὸν Παφλαγόν’ οὐδὲν
λαθεῖν· ἐφορᾷ γὰρ οὗτος πάντ’. ἔχει γὰρ τὸ σκέλος τὸ
μὲν ἐν Πύλῳ, τὸ δ’ ἓτερον ἐν τἠκκλησίᾳ. τοσόνδε δ’ αὐτοῦ
βῆμα διαβεβηκότος ὁ πρωκτός ἐστιν αὐτόχρημ’ ἐν Χάοσιν, τὼ
χεῖρ’ ἐν Αἰτωλοῖς, ὁ νοῦς δ’ ἐν Κλωπιδῶν. κράτιστον οὖν
νῷν ἀποθανεῖν. ἀλλὰ σκόπει, ὅπως ἂν ἀποθάνοιμεν
ἀνδρικώτατα. πῶς δῆτα πῶς γένοιτ’ ἂν ἀνδρικώτατα; βέλτιστον
ἡμῖν αἷμα ταύρειον πιεῖν. ὁ Θεμιστοκλέους γὰρ θάνατος
αἱρετώτερος. μὰ Δί’ ἀλλ’ ἄκρατον οἶνον ἀγαθοῦ δαίμονος.
ἴσως γὰρ ἂν χρηστόν τι βουλευσαίμεθα. ἰδού γ’ ἄκρατον.
περὶ πότου γοῦν ἐστί σοι; πῶς δ’ ἂν μεθύων χρηστόν τι
βουλεύσαιτ’ ἀνήρ; ἄληθες οὗτος; κρουνοχυτρολήραιον εἶ.
οἶνον σὺ τολμᾷς εἰς ἐπίνοιαν λοιδορεῖν; οἴνου γὰρ εὕροις
ἄν τι πρακτικώτερον; ὁρᾷς, ὅταν πίνωσιν ἄνθρωποι τότε
πλουτοῦσι διαπράττουσι νικῶσιν δίκας εὐδαιμονοῦσιν ὠφελοῦσι
τοὺς φίλους. ἀλλ’ ἐξένεγκέ μοι ταχέως οἴνου χοᾶ, τὸν νοῦν
ἵν’ ἄρδω καὶ λέγω τι δεξιόν. οἴμοι τί ποθ’ ἡμᾶς ἐργάσει
τῷ σῷ πότῳ; ἀγάθ’· ἀλλ’ ἔνεγκ’· ἐγὼ δὲ κατακλινήσομαι.
ἢν γὰρ μεθυσθῶ, πάντα ταυτὶ καταπάσω βουλευματίων καὶ
γνωμιδίων καὶ νοιδίων. ὡς εὐτυχῶς ὅτι οὐκ ἐλήφθην ἔνδοθεν
κλέπτων τὸν οἶνον. εἰπέ μοι Παφλαγὼν τί δρᾷ; ἐπίπαστα
λείξας δημιόπραθ’ ὁ βάσκανος ῥέγκει μεθύων ἐν ταῖσι βύρσαις
ὕπτιος. ἴθι νυν ἄκρατον ἐγκάναξόν μοι πολὺν σπονδήν. λαβὲ
δὴ καὶ σπεῖσον ἀγαθοῦ δαίμονος. ἕλχ’ ἕλκε τὴν τοῦ
δαίμονος τοῦ Πραμνίου. ὦ δαῖμον ἀγαθὲ σὸν τὸ βούλευμ’, οὐκ
ἐμόν. εἴπ’, ἀντιβολῶ, τί ἔστι; τοὺς χρησμοὺς ταχὺ κλέψας
ἔνεγκε τοῦ Παφλαγόνος ἔνδοθεν, ἕως καθεύδει. ταῦτ’. ἀτὰρ
τοῦ δαίμονος δέδοιχ’ ὅπως μὴ τεύξομαι κακοδαίμονος. φέρε νυν
ἐγὼ μ’ αὐτῷ προσαγάγω τὸν χοᾶ. τὸν νοῦν ἵν’ ἄρδω καὶ
λέγω τι δεξιόν. ὡς μεγάλ’ ὁ Παφλαγὼν πέρδεται καὶ ῥέγκεται,
ὥστ’ ἔλαθον αὐτὸν τὸν ἱερὸν χρησμὸν λαβών, ὅνπερ μάλιστ’
ἐφύλαττεν. ὦ σοφώτατε. φέρ’ αὐτὸν ἵν’ ἀναγνῶ· σὺ δ’
ἔγχεον πιεῖν ἀνύσας τι. φέρ’ ἴδω τί ἄρ’ ἔνεστιν αὐτόθι.
ὦ λόγια. δός μοι δὸς τὸ ποτήριον ταχύ. ἰδού. τί φησ’ ὁ
χρησμός; ἑτέραν ἔγχεον. ἐν τοῖς λογίοις ἔνεστιν ‘ἑτέραν
ἔγχεον;’ ὦ Βάκι. τί ἔστι; δὸς τὸ ποτήριον ταχύ. πολλῷ γ’
ὁ Βάκις ἐχρῆτο τῷ ποτηρίῳ. ὦ μιαρὲ Παφλαγὼν ταῦτ’ ἄρ’
ἐφυλάττου πάλαι, τὸν περὶ σεαυτοῦ χρησμὸν ὀρρωδῶν; τιή;
ἐνταῦθ’ ἔνεστιν, αὐτὸς ὡς ἀπόλλυται. καὶ πῶς; ὅπως; ὁ
χρησμὸς ἄντικρυς λέγει ὡς πρῶτα μὲν στυππειοπώλης γίγνεται,
ὃς πρῶτος ἕξει τῆς πόλεως τὰ πράγματα. εἷς οὑτοσὶ πώλης.
τί τοὐντεῦθεν; λέγε. μετὰ τοῦτον αὖθις προβατοπώλης
δεύτερος. δύο τώδε πώλα. καὶ τί τόνδε χρὴ παθεῖν; κρατεῖν,
ἕως ἕτερος ἀνὴρ βδελυρώτερος αὐτοῦ γένοιτο· μετὰ δὲ ταῦτ’
ἀπόλλυται. ἐπιγίγνεται γὰρ βυρσοπώλης ὁ Παφλαγών, ἅρπαξ
κεκράκτης Κυκλοβόρου φωνὴν ἔχων. τὸν προβατοπώλην ἦν ἄρ’
ἀπολέσθαι χρεὼν ὑπὸ βυρσοπώλου; νὴ Δί’. οἴμοι δείλαιος.
πόθεν οὖν ἂν ἔτι γένοιτο πώλης εἶς μόνος; ἔτ’ ἐστὶν
εἷς ὑπερφυᾶ τέχνην ἔχων. εἴπ’, ἀντιβολῶ, τίς ἐστιν;
εἴπω; νὴ Δία. ἀλλαντοπώλης ἔσθ’ ὁ τοῦτον ἐξολῶν.
ἀλλαντοπώλης; ὦ Πόσειδον τῆς τέχνης. φέρε ποῦ τὸν ἄνδρα
τοῦτον ἐξευρήσομεν; ζητῶμεν αὐτόν. ἀλλ’ ὁδὶ προσέρχεται
ὥσπερ κατὰ θεὸν εἰς ἀγοράν. ὦ μακάριε ἀλλαντοπῶλα, δεῦρο
δεῦρ’ ὦ φίλτατε ἀνάβαινε σωτὴρ τῇ πόλει καὶ νῷν φανείς.
τί ἔστι; τί με καλεῖτε; δεῦρ’ ἔλθ’, ἵνα πύθῃ ὡς εὐτυχὴς
εἶ καὶ μεγάλως εὐδαιμονεῖς. ἴθι δὴ κάθελ’ αὐτοῦ τοὐλεὸν
καὶ τοῦ θεοῦ τὸν χρησμὸν ἀναδίδαξον αὐτὸν ὡς ἔχει· ἐγὼ
δ’ ἰὼν προσκέψομαι τὸν Παφλαγόνα. ἄγε δὴ σὺ κατάθου πρῶτα
τὰ σκεύη χαμαί· ἔπειτα τὴν γῆν πρόσκυσον καὶ τοὺς θεούς.
ἰδού· τί ἔστιν; ὦ μακάρῑ ὦ πλούσιε, ὦ νῦν μὲν οὐδεὶς
αὔριον δ’ ὑπέρμεγας, ὦ τῶν Ἀθηνῶν ταγὲ τῶν εὐδαιμόνων.
τί μ’ ὦγάθ’ οὐ πλύνειν ἐᾷς τὰς κοιλίας πωλεῖν τε τοὺς
ἀλλᾶντας, ἀλλὰ καταγελᾷς; ὦ μῶρε ποίας κοιλίας; δευρὶ
βλέπε. τὰς στίχας ὁρᾷς τὰς τῶνδε τῶν λαῶν; ὁρῶ. τούτων
ἁπάντων αὐτὸς ἀρχέλας ἔσει, καὶ τῆς ἀγορᾶς καὶ τῶν
λιμένων καὶ τῆς πυκνός· βουλὴν πατήσεις καὶ στρατηγοὺς
κλαστάσεις, δήσεις φυλάξεις, ἐν πρυτανείῳ λαικάσει. ἐγώ; σὺ
μέντοι· κοὐδέπω γε πάνθ’ ὁρᾷς. ἀλλ’ ἐπανάβηθι κἀπὶ
τοὐλεὸν τοδὶ καὶ κάτιδε τὰς νήσους ἁπάσας ἐν κύκλῳ.
καθορῶ. τί δαί; τἀμπόρια καὶ τὰς ὁλκάδας; ἔγωγε. πῶς οὖν
οὐ μεγάλως εὐδαιμονεῖς; ἔτι νῦν τὸν ὀφθαλμὸν παράβαλλ’ ἐς
Καρίαν τὸν δεξιόν, τὸν δ’ ἕτερον ἐς Καρχηδόνα. εὐδαιμονήσω
δ’ εἰ διαστραφήσομαι; οὐκ ἀλλὰ διὰ σοῦ ταῦτα πάντα πέρναται.
γίγνει γάρ, ὡς ὁ χρησμὸς οὑτοσὶ λέγει, ἀνὴρ μέγιστος.
εἰπέ μοι καὶ πῶς ἐγὼ ἀλλαντοπώλης ὢν ἀνὴρ γενήσομαι; δῑ
αὐτὸ γάρ τοι τοῦτο καὶ γίγνει μέγας, ὁτιὴ πονηρὸς κἀξ
ἀγορᾶς εἶ καὶ θρασύς. οὐκ ἀξιῶ ’γὼ ’μαυτὸν ἰσχύειν μέγα.
οἴμοι τί ποτ’ ἔσθ’ ὅτι σαυτὸν οὐ φὴ|ς ἄξιον; ξυνειδέναι
τί μοι δοκεῖς σαυτῷ καλόν. μῶν ἐκ καλῶν εἶ κἀγαθῶν; μὰ
τοὺς θεοὺς εἰ μὴ ’κ πονηρῶν γ’. ὦ μακάριε τῆς τύχης ὅσον
πέπονθας ἀγαθὸν ἐς τὰ πράγματα. ἀλλ’ ὦγάθ’ οὐδὲ μουσικὴν
ἐπίσταμαι πλὴν γραμμάτων, καὶ ταῦτα μέντοι κακὰ κακῶς. τουτὶ
μόνον σ’ ἔβλαψεν, ὅτι καὶ κακὰ κακῶς. ἡ δημαγωγία γὰρ οὐ
πρὸς μουσικοῦ ἔτ’ ἐστὶν ἀνδρὸς οὐδὲ χρηστοῦ τοὺς τρόπους,
ἀλλ’ εἰς ἀμαθῆ καὶ βδελυρόν. ἀλλὰ μὴ παρῇς ἅ σοι διδόασ’
ἐν τοῖς λογίοισιν οἱ θεοί. πῶς δῆτά φησ’ ὁ χρησμός; εὖ νὴ
τοὺς θεοὺς καὶ ποικίλως πως καὶ σοφῶς ᾐνιγμένος· ἀλλ’
ὁπόταν μάρψῃ βυρσαίετος ἀγκυλοχήλης γαμφηλῇσι δράκοντα
κοάλεμον αἱματοπώτην, δὴ τότε Παφλαγόνων μὲν ἀπόλλυται ἡ
σκοροδάλμη, κοιλιοπώλῃσιν δὲ θεὸς μέγα κῦδος ὀπάζει, αἴ κεν
μὴ πωλεῖν ἀλλᾶντας μᾶλλον ἕλωνται. πῶς οὖν πρὸς ἐμὲ
ταῦτ’ ἐστίν; ἀναδίδασκέ με. βυρσαίετος μὲν ὁ Παφλαγών ἐσθ’
οὑτοσί. τί δ’ ἀγκυλοχήλης ἐστίν; αὐτό που λέγει, ὅτι
ἀγκύλαις ταῖς χερσὶν ἁρπάζων φέρει. ὁ δράκων δὲ πρὸς τί;
τοῦτο περιφανέστατον. ὁ δράκων γάρ ἐστι μακρὸν ὅ τ’ ἀλλᾶς
αὖ μακρόν. εἶθ’ αἱματοπώτης ἔσθ’ ὅ τ’ ἀλλᾶς χὠ δράκων·
τὸν οὖν δράκοντά φησι τὸν βυρσαίετον ἤδη κρατήσειν, αἴ κε
μὴ θαλφθῇ λόγοις. τὰ μὲν λόγῑ αἰκάλλει με· θαυμάζω δ’
ὅπως τὸν δῆμον οἷός τ’ ἐπιτροπεύειν εἴμ’ ἐγώ. φαυλότατον
ἔργον· ταῦθ’ ἅπερ ποιεῖς ποίει· τάραττε καὶ χόρδεῡ ὁμοῦ
τὰ πράγματα ἅπαντα, καὶ τὸν δῆμον ἀεὶ προσποιοῦ
ὑπογλυκαίνων ῥηματίοις μαγειρικοῖς. τὰ δ’ ἄλλα σοι πρόσεστι
δημαγωγικά, φωνὴ μιαρά, γέγονας κακῶς, ἀγοραῖος εἶ· ἔχεις
ἅπαντα πρὸς πολιτείαν ἃ δεῖ· χρησμοί τε συμβαίνουσι καὶ τὸ
Πυθικόν. ἀλλὰ στεφανοῦ καὶ σπένδε τῷ Κοαλέμῳ· χὤπως
ἀμυνεῖ τὸν ἄνδρα. καὶ τίς ξύμμαχος γενήσεταί μοι; καὶ γὰρ
οἵ τε πλούσιοι δεδίασιν αὐτὸν ὅ τε πένης βδύλλει λεώς.
ἀλλ’ εἰσὶν ἱππῆς ἄνδρες ἀγαθοὶ χίλιοι μισοῦντες αὐτόν,
οἳ βοηθήσουσί σοι, καὶ τῶν πολιτῶν οἱ καλοί τε κἀγαθοί,
καὶ τῶν θεατῶν ὅστις ἐστὶ δεξιός, κἀγὼ μετ’ αὐτῶν χὠ
θεὸς ξυλλήψεται. καὶ μὴ δέδιθ’· οὐ γάρ ἐστιν ἐξῃκασμένος,
ὑπὸ τοῦ δέους γὰρ αὐτὸν οὐδεὶς ἤθελεν τῶν σκευοποιῶν
εἰκάσαι. πάντως γε μὴν γνωσθήσεται· τὸ γὰρ θέατρον δεξιόν.
οἴμοι κακοδαίμων ὁ Παφλαγὼν ἐξέρχεται. οὔτοι μὰ τοὺς
δώδεκα θεοὺς χαιρήσετον, ὁτιὴ ’πὶ τῷ δήμῳ ξυνόμνυτον
πάλαι. τουτὶ τί δρᾷ τὸ Χαλκιδικὸν ποτήριον; οὐκ ἔσθ’ ὅπως
οὐ Χαλκιδέας ἀφίστατον. ἀπολεῖσθον ἀποθανεῖσθον ὦ
μιαρωτάτω. οὗτος τί φεύγεις; οὐ μενεῖς; ὦ γεννάδα
ἀλλαντοπῶλα μὴ προδῷς τὰ πράγματα. ἄνδρες ἱππῆς
παραγένεσθε· νῦν ὁ καιρός. ὦ Σίμων, ὦ Παναίτῑ οὐκ ἐλᾶτε
πρὸς τὸ δεξιὸν κέρας; ἅνδρες ἐγγύς. ἀλλ’ ἀμύνου
κἀπαναστρέφου πάλιν. ὁ κονιορτὸς δῆλος αὐτῶν ὡς ὁμοῦ
προσκειμένων. ἀλλ’ ἀμύνου καὶ δίωκε καὶ τροπὴν αὐτοῦ ποιοῦ.
παῖε παῖε τὸν πανοῦργον καὶ ταραξιππόστρατον καὶ τελώνην καὶ
φάραγγα καὶ Χάρυβδιν ἁρπαγῆς, καὶ πανοῦργον καὶ πανοῦργον·
πολλάκις γὰρ αὔτ’ ἐρῶ. καὶ γὰρ οὗτος ἦν πανοῦργος
πολλάκις τῆς ἡμέρας. ἀλλὰ παῖε καὶ δίωκε καὶ τάραττε καὶ
κύκα καὶ βδελύττου, καὶ γὰρ ἡμεῖς, κἀπικείμενος βόα·
εὐλαβοῦ δὲ μὴ ’κφύγῃ σε· καὶ γὰρ οἶδε τὰς ὁδούς, ἅσπερ
Εὐκράτης ἔφευγεν εὐθὺ τῶν κυρηβίων. ὦ γέροντες ἡλιασταί,
φράτερες τριωβόλου, οὓς ἐγὼ βόσκω κεκραγὼς καὶ δίκαια
κἄδικα, παραβοηθεῖθ’, ὡς ὑπ’ ἀνδρῶν τύπτομαι ξυνωμοτῶν. ἐν
δίκῃ γ’, ἐπεὶ τὰ κοινὰ πρὶν λαχεῖν κατεσθίεις, κἀποσυκάζεις
πιέζων τοὺς ὑπευθύνους σκοπῶν, ὅστις αὐτῶν ὠμός ἐστιν ἢ
πέπων ἢ μὴ πέπων, κἄν τιν’ αὐτῶν γνῷς ἀπράγμον’ ὄντα
καὶ κεχηνότα, καταγαγὼν ἐκ Χερρονήσου διαβαλὼν ἀγκυρίσας
εἶτ’ ἀποστρέψας τὸν ὦμον αὐτὸν ἐνεκολήβασας· καὶ σκοπεῖς
γε τῶν πολιτῶν ὅστις ἐστὶν ἀμνοκῶν, πλούσιος καὶ μὴ
πονηρὸς καὶ τρέμων τὰ πράγματα. ξυνεπίκεισθ’ ὑμεῖς; ἐγὼ δ’
ἄνδρες δῑ ὑμᾶς τύπτομαι, ὅτι λέγειν γνώμην ἔμελλον ὡς
δίκαιον ἐν πόλει ἑστάναι μνημεῖον ὑμῶν ἐστιν ἀνδρείας
χάριν. ὡς δ’ ἀλαζών, ὡς δὲ μάσθλης· εἶδες οἷ’ ὑπέρχεται
ὡσπερεὶ γέροντας ἡμᾶς καὶ κοβαλικεύεται; ἀλλ’ ἐὰν ταύτῃ γε
νικᾷ, ταυτῃὶ πεπλήξεται· ἢν δ’ ὑπεκκλίνῃ γε δευρί, τὸ
σκέλος κυρηβάσει. ὦ πόλις καὶ δῆμ’ ὑφ’ οἵων θηρίων
γαστρίζομαι. καὶ κέκραγας, ὥσπερ ἀεὶ τὴν πόλιν καταστρέφει;
ἀλλ’ ἐγώ σε τῇ βοῇ ταύτῃ γε πρῶτα τρέψομαι. ἀλλ’ ἐὰν
μέντοι γε νικᾷς τῇ βοῇ, τήνελλος εἶ· ἢν δ’ ἀναιδείᾳ
παρέλθῃ σ’, ἡμέτερος ὁ πυραμοῦς. τουτονὶ τὸν ἄνδρ’ ἐγὼ
’νδείκνυμι, καὶ φήμ’ ἐξάγειν ταῖσι Πελοποννησίων τριήρεσι
ζωμεύματα. ναὶ μὰ Δία κἄγωγε τοῦτον, ὅτι κενῇ τῇ κοιλίᾳ
ἐσδραμὼν ἐς τὸ πρυτανεῖον, εἶτα πάλιν ἐκθεῖ πλέᾳ. νὴ Δί’
ἐξάγων γε τἀπόρρηθ’, ἅμ’ ἄρτον καὶ κρέας καὶ τέμαχος, οὗ
Περικλέης οὐκ ἠξιώθη πώποτε. ἀποθανεῖσθον αὐτίκα μάλα.
τριπλάσιον κεκράξομαί σου. καταβοήσομαι βοῶν σε. κατακεκράξομαί
σε κράζων. διαβαλῶ σ’ ἐὰν στρατηγῇς. κυνοκοπήσω σου τὸ νῶτον.
περιελῶ σ’ ἀλαζονείαις. ὑποτεμοῦμαι τὰς ὁδούς σου. βλέψον
ἔς μ’ ἀσκαρδάμυκτος. ἐν ἀγορᾷ κἀγὼ τέθραμμαι. διαφορήσω σ’
εἴ τι γρύξει. κοπροφορήσω σ’ εἰ λαλήσεις. ὁμολογῶ κλέπτειν·
σὺ δ’ οὐχί. νὴ τὸν Ἑρμῆν τὸν ἀγοραῖον, κἀπιορκῶ γε
βλεπόντων. ἀλλότρια τοίνυν σοφίζει, καὶ φανῶ σε τοῖς
πρυτάνεσιν ἀδεκατεύτους τῶν θεῶν ἱερὰς ἔχοντα κοιλίας. ὦ
μιαρὲ καὶ βδελυρὲ † καὶ κεκράκτα †, τοῦ σοῦ θράσους πᾶσα μὲν
γῆ πλέα, πᾶσα δ’ ἐκκλησία, καὶ τέλη καὶ γραφαὶ καὶ
δικαστήρῑ, ὦ βορβοροτάραξι καὶ τὴν πόλιν ἅπασαν ἡμῶν
ἀνατετυρβακώς, ὅστις ἡμῶν τὰς Ἀθήνας ἐκκεκώφωκας βοῶν,
κἀπὸ τῶν πετρῶν ἄνωθεν τοὺς φόρους θυννοσκοπῶν. οἶδ’ ἐγὼ
τὸ πρᾶγμα τοῦθ’ ὅθεν πάλαι καττύεται. εἰ δὲ μὴ σύ γ’
οἶσθα κάττυμ’, οὐδ’ ἐγὼ χορδεύματα, ὅστις ὑποτέμνων
ἐπώλεις δέρμα μοχθηροῦ βοὸς τοῖς ἀγροίκοισιν πανούργως,
ὥστε φαίνεσθαι παχύ, καὶ πρὶν ἡμέραν φορῆσαι μεῖζον ἦν
δυοῖν δοχμαῖν. νὴ Δία κἀμὲ τοῦτ’ ἔδρασε ταὐτόν, ὥστε
κατάγελων πάμπολυν τοῖς δημόταισι καὶ φίλοις παρασχεθεῖν· πρὶν
γὰρ εἶναι Περγασῆσιν ἔνεον ἐν ταῖς ἐμβάσιν. ἆρα δῆτ’ οὐκ
ἀπ’ ἀρχῆς ἐδήλους ἀναίδειαν, ἥπερ μόνη προστατεῖ ῥητόρων;
ᾗ σὺ πιστεύων ἀμέλγεις τῶν ξένων τοὺς καρπίμους, πρῶτος
ὤν· ὁ δ’ Ἱπποδάμου λείβεται θεώμενος. ἀλλ’ ἐφάνη γὰρ ἀνὴρ
ἕτερος πολὺ σοῦ μιαρώτερος, ὥστε με χαίρειν, ὅς σε παύσει
καὶ πάρεισι, δῆλός ἐστιν αὐτόθεν, πανουργίᾳ τε καὶ θράσει
καὶ κοβαλικεύμασιν. ἀλλ’ ὦ τραφεὶς ὅθενπέρ εἰσιν ἄνδρες
οἵπερ εἰσίν, νῦν δεῖξον ὡς οὐδὲν λέγει τὸ σωφρόνως
τραφῆναι. καὶ μὴν ἀκούσαθ’ οἷός ἐστιν οὑτοσὶ πολίτης. οὐκ
αὖ μ’ ἐάσεις; μὰ Δί’ ἐπεὶ κἀγὼ πονηρός εἰμι. ἐὰν δὲ μὴ
ταύτῃ γ’ ὑπείκῃ, λέγ’ ὅτι κἀκ πονηρῶν. οὐκ αὖ μ’
ἐάσεις; μὰ Δία. ναὶ μὰ Δία. μὰ τὸν Ποσειδῶ. ἀλλ’ αὐτὸ
περὶ τοῦ πρότερος εἰπεῖν πρῶτα διαμαχοῦμαι. οἴμοι
διαρραγήσομαι. καὶ μὴν ἐγὼ οὐ παρήσω. πάρες πάρες πρὸς τῶν
θεῶν αὐτῷ διαρραγῆναι. τῷ καὶ πεποιθὼς ἀξιοῖς ἐμοῦ
λέγειν ἔναντα; ὁτιὴ λέγειν οἷός τε κἀγὼ καὶ καρυκοποιεῖν.
ἰδοὺ λέγειν. καλῶς γ’ ἂν οὖν σὺ πρᾶγμα προσπεσόν σοι
ὠμοσπάρακτον παραλαβὼν μεταχειρίσαιο χρηστῶς. ἀλλ’ οἶσθ’
ὅπερ πεπονθέναι δοκεῖς; ὅπερ τὸ πλῆθος. εἴ που δικίδιον
εἶπας εὖ κατὰ ξένου μετοίκου, τὴν νύκτα θρυλῶν καὶ λαλῶν
ἐν ταῖς ὁδοῖς σεαυτῷ, ὕδωρ τε πίνων κἀπιδεικνὺς τοὺς
φίλους τ’ ἀνιῶν, ᾤου δυνατὸς εἶναι λέγειν. ὦ μῶρε τῆς
ἀνοίας. τί δαὶ σὺ πίνων τὴν πόλιν πεποίηκας, ὥστε νυνὶ
ὑπὸ σοῦ μονωτάτου κατεγλωττισμένην σιωπᾶν; ἐμοὶ γὰρ
ἀντέθηκας ἀνθρώπων τίν’; ὅστις εὐθὺς θύννεια θερμὰ
καταφαγών, κᾆτ’ ἐπιπιὼν ἀκράτου οἴνου χοᾶ κασαλβάσω τοὺς
ἐν Πύλῳ στρατηγούς. ἐγὼ δέ γ’ ἤνυστρον βοὸς καὶ κοιλίαν
ὑείαν καταβροχθίσας κᾆτ’ ἐπιπιὼν τὸν ζωμὸν ἀναπόνιπτος
λαρυγγιῶ τοὺς ῥήτορας καὶ Νικίαν ταράξω. τὰ μὲν ἄλλα μ’
ἤρεσας λέγων·. ἓν δ’ οὐ προσίεταί με, τῶν πραγμάτων ὁτιὴ
μόνος τὸν ζωμὸν ἐκροφήσει. ἀλλ’ οὐ λάβρακας καταφαγὼν
Μιλησίους κλονήσεις. ἀλλὰ σχελίδας ἐδηδοκὼς ὠνήσομαι
μέταλλα. ἐγὼ δ’ ἐπεσπηδῶν γε τὴν βουλὴν βίᾳ κυκήσω. ἐγὼ
δὲ κινήσω γέ σου τὸν πρωκτὸν ἀντὶ φύσκης. ἐγὼ δέ γ’
ἐξέλξω σε τῆς πυγῆς θύραζε κύβδα. νὴ τὸν Ποσειδῶ κἀμέ
τἄρ’, ἤνπερ γε τοῦτον ἕλκῃς. οἷόν σε δήσω <’ν> τῷ
ξύλῳ. διώξομαί σε δειλίας. ἡ βύρσα σου θρανεύσεται. δερῶ σε
θύλακον κλοπῆς. διαπατταλευθήσει χαμαί. περικόμματ’ ἔκ σου
σκευάσω. τὰς βλεφαρίδας σου παρατιλῶ. τὸν πρηγορεῶνά
σοὐκτεμῶ. καὶ νὴ Δί’ ἐμβαλόντες αὐτῷ πάτταλον μαγειρικῶς
ἐς τὸ στόμ’, εἶτα δ’ ἔνδοθεν τὴν γλῶτταν ἐξείραντες αὐτοῦ
σκεψόμεσθ’ εὖ κἀνδρικῶς κεχηνότος τὸν πρωκτὸν εἰ χαλαζᾷ.
ἦν ἄρα πυρός γ’ ἕτερα θερμότερα καὶ λόγων ἐν πόλει τῶν
ἀναιδῶν ἀναιδέστεροι· καὶ τὸ πρᾶγμ’ ἦν ἄρ’ οὐ φαῦλον
ὧδ’. . . ἀλλ’ ἔπιθι καὶ στρόβει, μηδὲν ὀλίγον ποίει. νῦν
γὰρ ἔχεται μέσος· ὡς ἐὰν νυνὶ μαλάξῃς αὐτὸν ἐν τῇ
προσβολῇ, δειλὸν εὑρήσεις· ἐγὼ γὰρ τοὺς τρόπους ἐπίσταμαι.
ἀλλ’ ὅμως οὗτος τοιοῦτος ὢν ἅπαντα τὸν βίον, κᾆτ’
ἀνὴρ ἔδοξεν εἶναι, τἀλλότριον ἀμῶν θέρος. νῦν δὲ τοὺς
στάχυς ἐκείνους, οὓς ἐκεῖθεν ἤγαγεν, ἐν ξύλῳ δήσας
ἀφαύει κἀποδόσθαι βούλεται. οὐ δέδοιχ’ ὑμᾶς, ἕως ἂν ζῇ
τὸ βουλευτήριον καὶ τὸ τοῦ δήμου πρόσωπον μακκοᾷ καθήμενον.
ὡς δὲ πρὸς πᾶν ἀναιδεύεται κοὐ μεθίστησι τοῦ χρώματος τοῦ
παρεστηκότος. εἴ σε μὴ μισῶ, γενοίμην ἐν Κρατίνου κῴδιον,
καὶ διδασκοίμην προσᾴδειν Μορσίμου τραγῳδίᾳ. ὦ περὶ πάντ’
ἐπὶ πᾶσί τε πράγμασι δωροδόκοισιν ἐπ’ ἄνθεσιν ἵζων, εἴθε
φαύλως ὥσπερ ηὗρες ἐκβάλοις τὴν ἔνθεσιν. ᾄσαιμι γὰρ
τότ’ ἂν μόνον, ‘πῖνε πῖν’ ἐπὶ συμφοραῖς.’ τὸν Ἰουλίου τ’
ἂν οἴομαι γέροντα πυροπίπην ἡσθέντ’ ἰηπαιωνίσαι καὶ
βακχέβακχον ᾆσαι. οὔτοί μ’ ὑπερβαλεῖσθ’ ἀναιδείᾳ μὰ τὸν
Ποσειδῶ, ἢ μή ποτ’ ἀγοραίου Διὸς σπλάλχνοισι παραγενοίμην.
ἔγωγε νὴ τοὺς κονδύλους οὓς πολλὰ δὴ ’πὶ πολλοῖς
ἠνεσχόμην ἐκ παιδίων, μαχαιρίδων τε πληγάς, ὑπερβαλεῖσθαί σ’
οἴομαι τούτοισιν, ἢ μάτην γ’ ἂν ἀπομαγδαλιὰς σιτούμενος
τοσοῦτος ἐκτραφείην. ἀπομαγδαλιὰς ὥσπερ κύων; ὦ παμπόνηρε
πῶς οὖν κυνὸς βορὰν σιτούμενος μαχεῖ σὺ κυνοκεφάλλῳ; καὶ
νὴ Δί’ ἄλλα γ’ ἐστί μου κόβαλα παιδὸς ὄντος. ἐξηπάτων γὰρ
τοὺς μαγείρους ἐπιλέγων τοιαυτί· ‘σκέψασθε παῖδες· οὐχ
ὁρᾶθ’; ὥρα νέα, χελιδών.’ οἱ δ’ ἔβλεπον, κἀγὼ ’ν τοσούτῳ
τῶν κρεῶν ἔκλεπτον. ὦ δεξιώτατον κρέας σοφῶς γε προὐνοήσω·
ὥσπερ ἀκαλήφας ἐσθίων πρὸ χελιδόνων ἔκλεπτες. καὶ ταῦτα
δρῶν ἐλάνθανόν γ’· εἰ δ’ οὖν ἴδοι τις αὐτῶν,
ἀποκρυπτόμενος ἐς τὼ κοχώνα τοὺς θεοὺς ἀπώμνυν· ὥστ’ εἶπ’
ἀνὴρ τῶν ῥητόρων ἰδών με τοῦτο δρῶντα· ‘οὐκ ἔσθ’ ὅπως ὁ
παῖς ὅδ’ οὐ τὸν δῆμον ἐπιτροπεύσει.’ εὖ γε ξυνέβαλεν
αὔτ’· ἀτὰρ δῆλόν γ’ ἀφ’ οὗ ξυνέγνω· ὁτιὴ ’πιώρκεις θ’
ἡρπακὼς καὶ κρέας ὁ πρωκτὸς εἶχεν. ἐγώ σε παύσω τοῦ
θράσους, οἶμαι δὲ μᾶλλον ἄμφω. ἔξειμι γάρ σοι λαμπρὸς ἤδη
καὶ μέγας καθιείς, ὁμοῦ ταράττων τήν τε γῆν καὶ τὴν
θάλατταν εἰκῇ. ἐγὼ δὲ συστείλας γε τοὺς ἀλλᾶντας εἶτ’
ἀφήσω κατὰ κῦμ’ ἐμαυτὸν οὔριον, κλάειν σε μακρὰ κελεύσας.
κἄγωγ’, ἐάν τι παραχαλᾷ, τὴν ἀντλίαν φυλάξω. οὔτοι μὰ
τὴν Δήμητρα καταπροίξει τάλαντα πολλὰ κλέψας Ἀθηναίων. ἄθρει
καὶ τοῦ ποδὸς παρίει· ὡς οὗτος ἤδη καικίας καὶ συκοφαντίας
πνεῖ. σὲ δ’ ἐκ Ποτειδαίας ἔχοντ’ εὖ οἶδα δέκα τάλαντα. τί
δῆτα; βούλει τῶν ταλάντων ἓν λαβὼν σιωπᾶν; ἁνὴρ ἂν ἡδέως
λάβοι. τοὺς τερθρίους παρίει· τὸ πνεῦμ’ ἔλαττον γίγνεται.
φεύξει γραφὰς . . . ἑκατονταλάντους τέτταρας. σὺ δ’ ἀστρατείας
γ’ εἴκοσιν, κλοπῆς δὲ πλεῖν ἢ χιλίας. ἐκ τῶν ἀλιτηρίων σέ
φημι γεγονέναι τῶν τῆς θεοῦ. τὸν πάππον εἶναί φημί σου τῶν
δορυφόρων — ποίων; φράσον. τῶν Βυρσίνης τῆς Ἱππίου. κόβαλος
εἶ. πανοῦργος εἶ. παῖ’ ἀνδρικῶς. ἰοὺ ἰού, τύπτουσί μ’
οἱ ξυνωμόται. παῖ’ αὐτὸν ἀνδρειότατα, καὶ γάστριζε καὶ τοῖς
ἐντέροις καὶ τοῖς κόλοις, χὤπως κολᾷ τὸν ἄνδρα. ὦ
γεννικώτατον κρέας ψυχήν τ’ ἄριστε πάντων, καὶ τῇ πόλει
σωτὴρ φανεὶς ἡμῖν τε τοῖς πολίταις, ὡς εὖ τὸν ἄνδρα
ποικίλως θ’ ὑπῆλθες ἐν λόγοισιν. πῶς ἄν σ’ ἐπαινέσαιμεν
οὕτως ὥσπερ ἡδόμεσθα; ταυτὶ μὰ τὴν Δήμητρά μ’ οὐκ
ἐλάνθανεν τεκταινόμενα τὰ πράγματ’, ἀλλ’ ἠπιστάμην γομφούμεν’
αὐτὰ πάντα καὶ κολλώμενα. οἴμοι σὺ δ’ οὐδὲν ἐξ ἁμαξουργοῦ
λέγεις; οὔκουν μ’ ἐν Ἄργει γ’ οἷα πράττεις λανθάνει.
πρόφασιν μὲν Ἀργείους φίλους ἡμῖν ποιεῖ, ἰδίᾳ δ’ ἐκεῖ
Λακεδαιμονίοις ξυγγίγνεται. καὶ ταῦτ’ ἐφ’ οἷσίν ἐστι
συμφυσώμενα ἐγᾦδ’· ἐπὶ γὰρ τοῖς δεδεμένοις χαλκεύεται. εὖ
γ’ εὖ γε, χάλκεὐ ἀντὶ τῶν κολλωμένων. καὶ ξυγκροτοῦσιν
ἄνδρες αὔτ’ ἐκεῖθεν αὖ, καὶ ταῦτά μ’ οὔτ’ ἀργύριον
οὔτε χρυσίον διδοὺς ἀναπείσεις οὔτε προσπέμπων φίλους,
ὅπως ἐγὼ ταῦτ’ οὐκ Ἀθηναίοις φράσω. ἐγὼ μὲν οὖν αὐτίκα
μάλ’ ἐς βουλὴν ἰὼν ὑμῶν ἁπάντων τὰς ξυνωμοσίας ἐρῶ, καὶ
τὰς ξυνόδους τὰς νυκτερινὰς τὰς ἐν πόλει, καὶ πάνθ’ ἃ
Μήδοις καὶ βασιλεῖ ξυνόμνυτε, καὶ τἀκ Βοιωτῶν ταῦτα
συντυρούμενα. πῶς οὖν ὁ τυρὸς ἐν Βοιωτοῖς ὤνιος; ἐγώ σε
νὴ τὸν Ἡρακλέα παραστορῶ. ἄγε δὴ σὺ τίνα νοῦν ἢ τίνα
ψυχὴν ἔχεις; νυνί γε δείξεις, εἴπερ ἀπεκρύψω τότε ἐς τὼ
κοχώνα τὸ κρέας, ὡς αὐτὸς λέγεις· θεύσει γὰρ ᾄξας ἐς τὸ
βουλευτήριον, ὡς οὗτος ἐσπεσὼν ἐκεῖσε διαβαλεῖ ἡμᾶς
ἅπαντας καὶ κράγον κεκράξεται. ἀλλ’ εἶμι· πρῶτον δ’ ὡς ἔχω
τὰς κοιλίας καὶ τὰς μαχαίρας ἐνθαδὶ καταθήσομαι. ἔχε νυν,
ἄλειψον τὸν τράχηλον τουτῳί, ἵν’ ἐξολισθάνειν δύνῃ τὰς
διαβολάς. ἀλλ’ εὖ λέγεις καὶ παιδοτριβικῶς ταυταγί. ἔχε νυν,
ἐπέγκαψον λαβὼν ταδί. τί δαί; ἵν’ ἄμεινον ὦ τᾶν
ἐσκοροδισμένος μάχῃ. καὶ σπεῦδε ταχέως. ταῦτα δρῶ. μέμνησό
νυν δάκνειν διαβάλλειν, τοὺς λόφους κατεσθίειν, χὤπως τὰ
κάλλαἰ ἀποφαγὼν ἥξεις πάλιν. ἄλλ’ ἴθι χαίρων, καὶ
πράξειας κατὰ νοῦν τὸν ἐμόν, καί σε φυλάττοι Ζεὺς ἀγοραῖος·
καὶ νικήσας αὖθις ἐκεῖθεν πάλιν ὡς ἡμᾶς ἔλθοις στεφάνοις
κατάπαστος. ὑμεῖς δ’ ἡμῖν προσέχετε τὸν νοῦν τοῖς
ἀναπαίστοις, ὦ παντοίας ἤδη Μούσης πειραθέντες καθ’
ἑαυτούς. εἰ μέν τις ἀνὴρ τῶν ἀρχαίων κωμῳδοδιδάσκαλος
ἡμᾶς ἠνάγκαζεν λέξοντας ἔπη πρὸς τὸ θέατρον παραβῆναι, οὐκ
ἂν φαύλως ἔτυχεν τούτου· νῦν δ’ ἄξιός ἐσθ’ ὁ ποιητής,
ὅτι τοὺς αὐτοὺς ἡμῖν μισεῖ τολμᾷ τε λέγειν τὰ δίκαια,
καὶ γενναίως πρὸς τὸν τυφῶ χωρεῖ καὶ τὴν ἐριώλην. ἃ δὲ
θαυμάζειν ὑμῶν φησιν πολλοὺς αὐτῷ προσιόντας καὶ βασανίζειν
ὡς οὐχὶ πάλαι χορὸν αἰτοίη καθ’ ἑαυτόν, ἡμᾶς ὑμῖν
ἐκέλευε φράσαι περὶ τούτου. φησὶ γὰρ ἁνὴρ οὐχ ὑπ’ ἀνοίας
τοῦτο πεπονθὼς διατρίβειν, ἀλλὰ νομίζων κωμῳδοδιδασκαλίαν
εἶναι χαλεπώτατον ἔργον ἁπάντων· πολλῶν γὰρ δὴ πειρασάντων
αὐτὴν ὀλίγοις χαρίσασθαι· ὑμᾶς τε πάλαι διαγιγνώσκων
ἐπετείους τὴν φύσιν ὄντας καὶ τοὺς προτέρους τῶν ποιητῶν
ἅμα τῷ γήρᾳ προδιδόντας· τοῦτο μὲν εἰδὼς ἅπαθε Μάγνης
ἅμα ταῖς πολιαῖς κατιούσαις, ὃς πλεῖστα χορῶν τῶν
ἀντιπάλων νίκης ἔστησε τροπαῖα· πάσας δ’ ὑμῖν φωνὰς ἱεὶς
καὶ ψάλλων καὶ πτερυγίζων καὶ λυδίζων καὶ ψηνίζων καὶ
βαπτόμενος βατραχείοις οὐκ ἐξήρκεσεν, ἀλλὰ τελευτῶν ἐπὶ
γήρως, οὐ γὰρ ἐφ’ ἥβης, ἐξεβλήθη πρεσβύτης ὤν, ὅτι τοῦ
σκώπτειν ἀπελείφθη· εἶτα Κρατίνου μεμνημένος, ὃς πολλῷ
ῥεύσας ποτ’ ἐπαίνῳ διὰ τῶν ἀφελῶν πεδίων ἔρρει, καὶ τῆς
στάσεως παρασύρων ἐφόρει τὰς δρῦς καὶ τὰς πλατάνους καὶ
τοὺς ἐχθροὺς προθελύμνους· ᾆσαι δ’ οὐκ ἦν ἐν ξυμποσίῳ
πλὴν ‘Δωροῖ συκοπέδιλε,’ καὶ ‘τέκτονες εὐπαλάμων ὕμνων·’
οὕτως ἤνθησεν ἐκεῖνος. νυνὶ δ’ ὑμεῖς αὐτὸν ὁρῶντες
παραληροῦντ’ οὐκ ἐλεεῖτε, ἐκπιπτουσῶν τῶν ἠλέκτρων καὶ τοῦ
τόνου οὐκέτ’ ἐνόντος τῶν θ’ ἁρμονιῶν διαχασκουσῶν· ἀλλὰ
γέρων ὢν περιέρρει, ὥσπερ Κοννᾶς, στέφανον μὲν ἔχων αὖον
δίψῃ δ’ ἀπολωλώς, ὃν χρῆν διὰ τὰς προτέρας νίκας πίνειν
ἐν τῷ πρυτανείῳ, καὶ μὴ ληρεῖν ἀλλὰ θεᾶσθαι λιπαρὸν παρὰ
τῷ Διονύσῳ. οἵας δὲ Κράτης ὀργὰς ὑμῶν ἠνέσχετο καὶ
στυφελιγμούς, ὃς ἀπὸ σμικρᾶς δαπάνης ὑμᾶς ἀριστίζων
ἀπέπεμπεν, ἀπὸ κραμβοτάτου στόματος μάττων ἀστειοτάτας
ἐπινοίας· χοὖτος μέντοι μόνος ἀντήρκει, τοτὲ μὲν πίπτων
τοτὲ δ’ οὐχί. ταῦτ’ ὀρρωδῶν διέτριβεν ἀεί, καὶ πρὸς
τούτοισιν ἔφασκεν ἐρέτην χρῆναι πρῶτα γενέσθαι πρὶν
πηδαλίοις ἐπιχειρεῖν, κᾆτ’ ἐντεῦθεν πρῳρατεῦσαι καὶ τοὺς
ἀνέμους διαθρῆσαι, κᾆτα κυβερνᾶν αὐτὸν ἑαυτῷ. τούτων
οὖν οὕνεκα πάντων, ὅτι σωφρονικῶς κοὐκ ἀνοήτως ἐσπηδήσας
ἐφλυάρει, αἴρεσθ’ αὐτῷ πολὺ τὸ ῥόθιον, παραπέμψατ’ ἐφ’
ἕνδεκα κώπαις θόρυβον χρηστὸν ληναΐτην, ἵν’ ὁ ποιητὴς
ἀπίῃ χαίρων κατὰ νοῦν πράξας, φαιδρὸς λάμποντι μετώπῳ.
ἵππῑ ἄναξ Πόσειδον, ᾧ χαλκοκρότων ἵππων κτύπος καὶ
χρεμετισμὸς ἁνδάνει καὶ κυανέμβολοι θοαὶ μισθοφόροι τριήρεις,
μειρακίων θ’ ἅμιλλα λαμπρυνομένων ἐν ἅρμασιν καὶ
βαρυδαιμονούντων, δεῦρ’ ἔλθ’ ἐς χορὸν ὦ χρυσοτρίαιν’ ὦ
δελφίνων μεδέων Σουνιάρατε, ὦ Γεραίστιε παῖ Κρόνου, Φαρμίωνί
τε φίλτατ’ ἐκ τῶν ἄλλων τε θεῶν Ἀθηναίοις πρὸς τὸ παρεστός.
εὐλογῆσαι βουλόμεσθα τοὺς πατέρας ἡμῶν, ὅτι ἄνδρες ἦσαν
τῆσδε τῆς γῆς ἄξιοι καὶ τοῦ πέπλου, οἵτινες πεζαῖς
μάχαισιν ἔν τε ναυφάρκτῳ στρατῷ πανταχοῦ νικῶντες ἀεὶ
τήνδ’ ἐκόσμησαν πόλιν· οὐ γὰρ οὐδεὶς πώποτ’ αὐτῶν τοῦς
ἐναντίους ἰδὼν ἠρίθμησεν, ἀλλ’ ὁ θυμὸς εὐθὺς ἦν
Ἀμυνίας· εἰ δέ που πέσοιεν ἐς τὸν ὦμον ἐν μάχῃ τινί,
τοῦτ’ ἀπεψήσαντ’ ἄν, εἶτ’ ἠρνοῦντο μὴ πεπτωκέναι, ἀλλὰ
διεπάλαιον αὖθις. καὶ στρατηγὸς οὐδ’ ἂν εἷς τῶν πρὸ τοῦ
σίτησιν ᾔτησ’ ἐρόμενος Κλεαίνετον· νῦν δ’ ἐὰν μὴ προεδρίαν
φέρωσι καὶ τὰ σιτία, οὐ μαχεῖσθαί φασιν. ἡμεῖς δ’ ἀξιοῦμεν
τῇ πόλει προῖκα γενναίως ἀμύνειν καὶ θεοῖς ἐγχωρίοις. καὶ
πρὸς οὐκ αἰτοῦμεν οὐδὲν πλὴν τοσουτονὶ μόνον· ἤν ποτ’
εἰρήνη γένηται καὶ πόνων παυσώμεθα, μὴ φθονεῖθ’ ἡμῖν κομῶσι
μηδ’ ἀπεστλεγγισμένοις. Ὦ πολιοῦχε Παλλάς, ὦ τῆς ἱερωτάτης
ἁπασῶν πολέμῳ τε καὶ ποιηταῖς δυνάμει θ’ ὑπερφερούσης
μεδέουσα χώρας, δεῦρ’ ἀφικοῦ λαβοῦσα τὴν ἐν στρατιαῖς τε καὶ
μάχαις ἡμετέραν ξυνεργὸν Νίκην, ἣ χορικῶν ἐστιν ἑταίρα
τοῖς τ’ ἐχθροῖσι μεθ’ ἡμῶν στασιάζει. νῦν οὖν δεῦρο φάνηθι·
δεῖ γὰρ τοῖς ἀνδράσι τοῖσδε πάσῃ τέχνῃ πορίσαι σε νίκην
εἴπερ ποτὲ καὶ νῦν. ἃ ξύνισμεν τοῖσιν ἵπποις, βουλόμεσθ’
ἐπαινέσαι. ἄξιοι δ’ εἴσ’ εὐλογεῖσθαι· πολλὰ γὰρ δὴ πάγματα
ξυνδιήνεγκαν μεθ’ ἡμῶν, ἐσβολάς τε καὶ μάχας. ἀλλὰ τἀν τῇ
μὲν αὐτῶν οὐκ ἄγαν θαυμάζομεν, ὡς ὅτ’ ἐς τὰς ἱππαγωγοὺς
εἰσεπήδων ἀνδρικῶς, πριάμενοι κώθωνας, οἱ δὲ καὶ σκόροδα
καὶ κρόμμυα· εἶτα τὰς κώπας λαβόντες ὥσπερ ἡμεῖς οἱ
βροτοὶ ἐμβαλόντες ἀνεβρύαξαν, ‘ἱππαπαῖ, τίς ἐμβαλεῖ;
ληπτέον μᾶλλον. τί δρῶμεν; οὐκ ἐλᾷς ὦ σαμφόρα;’ ἐξεπήδων
τ’ ἐς Κόρινθον· εἶτα δ’ οἱ νεώτεροι ταῖς ὁπλαῖς ὤρυττον
εὐνὰς καὶ μετῇσαν στρώματα· ἤσθιον δὲ τοὺς παγούρους ἀντὶ
ποίας Μηδικῆς, εἴ τις ἐξέρποι θύραζε κἀκ βυθοῦ θηρώμενοι·
ὥστ’ ἔφη Θέωρος εἰπεῖν καρκίνον Κορίνθιον, ‘δεινά γ’ ὦ
Πόσειδον εἰ μήτ’ ἐν βυθῷ δυνήσομαι μήτε γῇ μήτ’ ἐν
θαλάττῃ διαφυγεῖν τοὺς ἱππέας.’ ὦ φίλτατ’ ἀνδρῶν καὶ
νεανικώτατε. ὅσην ἀπὼν παρέσχες ἡμῖν φροντίδα· καὶ νῦν
ἐπειδὴ σῶς ἐλήλυθας πάλιν, ἄγγειλον ἡμῖν πῶς τὸ πρᾶγμ’
ἠγωνίσω. τί δ’ ἄλλο γ’ εἰ μὴ Νικόβουλος ἐγενόμην; νῦν ἄρ’
ἄξιόν γε πᾶσίν ἐστιν ἐπολολύξαι. ὦ καλὰ λέγων πολὺ δ’
ἀμείνον’ ἔτι τῶν λόγων ἐργασάμεν’, εἴθ’ ἐπέλθοις ἅπαντά
μοι σαφῶς· ὡς ἐγώ μοι δοκῶ κἂν μακρὰν ὁδὸν διελθεῖν ὥστ’
ἀκοῦσαι. πρὸς τάδ’ ὦ βέλτιστε θαρρήσας λέγ’, ὡς, ἅπαντες
ἡδόμεσθά σοι. καὶ μὴν ἀκοῦσαί γ’ ἄξιον τῶν πραγμάτων.
εὐθὺς γὰρ αὐτοῦ κατόπιν ἐνθένδ’ ἱέμην· ὁ δ’ ἄρ’ ἔνδον
ἐλασίβροντ’ ἀναρρηγνὺς ἔπη τερατευόμενος ἤρειδε κατὰ τῶν
ἱππέων, κρημνοὺς †ἐρείδων† καὶ ξυνωμότας λέγων πιθανώταθ’· ἡ
βουλὴ δ’ ἅπασ’ ἀκροωμένη ἐγένεθ’ ὑπ’ αὐτοῦ ψευδατραφάξυος
πλέα, κἄβλεψε νᾶπυ καὶ τὰ μέτωπ’ ἀνέσπασεν. κἄγωγ’ ὅτε
δὴ γ’νων ἐνδεχομένην τοὺς λόγους καὶ τοῖς φενακισμοῖσιν
ἐξαπατωμένην, ‘ἄγε δὴ Σκίταλοι καὶ Φένακες,’ ἦν δ’ ἐγώ,
‘Βερέσχεθοί τε καὶ Κόβαλοι καὶ Μόθων, ἀγορά τ’ ἐν ᾗ παῖς
ὢν ἐπαιδεύθην ἐγώ, νῦν μοι φράσος καὶ γλῶτταν εὔπορον
δότε φωνήν τ’ ἀναιδῆ.’ ταῦτα φροντίζοντί μοι ἐκ δεξιᾶς
ἀπέπαρδε καταπύγων ἀνήρ. κἀγὼ προσέκυσα· κᾆτα τῷ πρωκτῷ
θενὼν τὴν κιγκλίδ’ ἐξήραξα κἀναχανὼν μέγα ἀνέκραγον· ‘ὦ
βουλὴ λόγους ἀγαθοὺς φέρων εὐαγγελίσασθαι πρῶτον ὑμῖν
βούλομαι· ἐξ οὗ γὰρ ἡμῖν ὁ πόλεμος κατερράγη, οὐπώποτ’
ἀφύας εἶδον ἀξιωτέρας.’ τῶν δ’ εὐθέως τὰ πρόσωπα
διεγαλήνισεν· εἶτ’ ἐστεφάνουν μ’ εὐαγγέλια· κἀγὼ φρασα
αὐτοῖς ἀπόρρητον ποιησάμενος ταχύ, ἵνα τὰς ἀφύας ὠνοῖντο
πολλὰς τοὐβολοῦ, τῶν δημιουργῶν ξυλλαβεῖν τὰ τρύβλια. οἱ δ’
ἀνεκρότησαν καὶ πρὸς ἔμ’ ἐκεχήνεσαν. ὁ δ’ ὑπονοήσας ὁ
Παφλαγών, εἰδὼς ἄρα οἶς ἥδεθ’ ἡ βουλὴ μάλιστα ῥήμασιν,
γνώμην ἔλεξεν· ‘ἄνδρες, ἤδη μοι δοκεῖ ἐπὶ συμφοραῖς
ἀγαθαῖσιν εἰσηγγελμέναις εὐαγγέλια θύειν ἑκατὸν βοῦς τῇ
θεῷ.’ ἐπένευσεν εἰς ἐκεῖνον ἡ βουλὴ πάλιν. κἄγωγ’ ὅτε
δὴ γ’νων τοῖς βολίτοις ἡττημένος, διακοσίαισι βουσὶν
ὑπερηκόντισα, τῇ δ’ Ἀγροτέρᾳ κατὰ χιλιῶν παρῄνεσα εὐχὴν
ποιήσασθαι χιμάρων εἰς αὔριον, αἱ τριχίδες εἰ γενοίαθ’
ἑκατὸν τοὐβολοῦ. ἐκαραδόκησεν εἰς ἔμ’ ἡ βουλὴ πάλιν. ὁ
δὲ ταῦτ’ ἀκούσας ἐκπλαγεὶς ἐφληνάφα. κᾆθ’ εἷλκον αὐτὸν
οἱ πρυτάνεις χοἰ τοξόται. οἱ δ’ ἐθορύβουν περὶ τῶν ἀφύων
ἑστηκότες· ὁ δ’ ἠντεβόλει γ’ αὐτοὺς ὀλίγον μεῖναι χρόνον,
‘ἵν’ ἅτθ’ ὁ κῆρυξ οὑκ Λακεδαίμονος λέγει πύθησθ’, ἀφῖκται
γὰρ περὶ σπονδῶν,’ λέγων. οἱ δ’ ἐξ ἑνὸς στόματος ἅπαντες
ἀνέκραγον· ‘νυνὶ περὶ σπονδῶν; ἐπειδή γ’ ὦ μέλε ᾔσθοντο
τὰς ἀφύας παρ’ ἡμῖν ἀξίας. οὐ δεόμεθα σπονδῶν· ὁ πόλεμος
ἑρπέτω.’ ἐκεκράγεσάν τε τοὺς πρυτάνεις ἀφιέναι· εἶθ’
ὑπερεπήδων τοὺς δρυφάκτους πανταχῇ. ἐγὼ δὲ τὰ κορίανν’
ἐπριάμην ὑποδραμὼν ἅπαντα τά τε γήτεἰ ὅσ’ ἦν ἐν
τἀγορᾷ· ἔπειτα ταῖς ἀφύαις ἐδίδουν ἡδύσματα ἀποροῦσιν
αὐτοῖς προῖκα κἀχαριζόμην. οἱ δ’ ὑπερεπῄνουν ὑπερεπύππαζόν
τέ με ἅπαντες οὕτως ὥστε τὴν βουλὴν ὅλην ὀβολοῦ
κοριάννοις ἀναλαβὼν ἐλήλυθα. πάντα τοι πέπραγας οἷα χρὴ τὸν
εὐτυχοῦντα· ηὗρε δ’ ὁ πανοῦργος ἕτερον πολὺ πανουργίαις
μείζοσι κεκασμένον καὶ δόλοισι ποικίλοις ῥήμασίν θ’
αἱμύλοις. ἀλλ’ ὅπως ἀγωνιεῖ φρόντιζε τἀπίλοιπ’ ἄριστα·
συμμάχους δ’ ἡμᾶς ἔχων εὔνους ἐπίστασαι πάλαι. καὶ μὴν ὁ
Παφλαγὼν οὑτοσὶ προσέρχεται, ὠθῶν κολόκυμα καὶ ταράττων καὶ
κυκῶν, ὡς δὴ καταπιόμενός με. μορμὼ τοῦ θράσους. εἰ μή σ’
ἀπολέσαιμ’, εἴ τι τῶν αὐτῶν ἐμοὶ ψευδῶν ἐνείη, διαπέσοιμι
πανταχῇ. ἥσθην ἀπειλαῖς, ἐγέλασα ψολοκομπίαις, ἀπεπυδάρισα
μόθωνα, περιεκόκκασα. οὔτοι μὰ τὴν Δήμητρ’, ἐὰν μή σ’
ἐκφάγω ἐκ τῆσδε τῆς γῆς, οὐδέποτε βιώσομαι. ἣν μὴ
κ’φάγῃς; ἐγὼ δέ γ’, ἢν μή σ’ ἐκπίω κἀπεκροφήσας αὐτὸς
ἐπιδιαρραγῶ. ἀπολῶ σε νὴ τὴν προεδρίαν τὴν ἐκ Πύλου. ἰδοὺ
προεδρίαν· οἷον ὅψομαί σ’ ἐγὼ ἐκ τῆς προεδρίας ἔσχατον
θεώμενον. ἐν τῷ ξύλῳ δήσω σε νὴ τὸν οὐρανόν. ὡς
ὀξύθυμος. φέρε τί σοι δῶ καταφαγεῖν; ἐπὶ τῷ φάγοις ἥδιστ’
ἄν; ἐπὶ βαλλαντίῳ; ἐξαρπάσομαί σου τοῖς ὄνυξι τἄντερα.
ἀπονυχιῶ σου τἀν πρυτανείῳ σιτία. ἕλξω σε πρὸς τὸν δῆμον,
ἵνα δῷς μοι δίκην. κἀγὼ δέ σ’ ἕλξω καὶ διαβαλῶ πλείονα.
ἀλλ’ ὦ πόνηρε σοὶ μὲν οὐδὲν πείθεται· ἐγὼ δ’ ἐκείνου
καταγελῶ γ’ ὅσον θέλω. ὡς σφόδρα σὺ τὸν δῆμον σεαυτοῦ
νενόμικας. ἐπίσταμαι γὰρ αὐτὸν οἷς ψωμίζεται. κᾆθ’ ὥσπερ
αἱ τίτθαι γε σιτίζεις κακῶς. μασώμενος γὰρ τῷ μὲν ὀλίγον
ἐντίθης, αὐτὸς δ’ ἐκείνου τριπλάσιον κατέσπακας. καὶ νὴ Δί’
ὑπό γε δεξιότητος τῆς ἐμῆς δύναμαι ποιεῖν τὸν δῆμον εὐρὺν
καὶ στενόν. χὠ πρωκτὸς οὑμὸς τουτογὶ σοφίζεται. οὐκ ὦγάθ’
ἐν βουλῇ με δόξεις καθυβρίσαι. ἴωμεν ἐς τὸν δῆμον. οὐδὲν
κωλύει· ἰδοὺ βάδιζε, μηδὲν ἡμᾶς ἰσχέτω. ὦ Δῆμε δεῦρ’
ἔξελθε. νὴ Δί’ ὦ πάτερ ἔξελθε δῆτ’. ὦ Δημίδιον <ὦ>
φίλτατον ἔξελθ’, ἵν’ εἰδῇς οἷα περιυβρίζομαι. τίνες οἱ
βοῶντες; οὐκ ἄπιτ’ ἀπὸ τῆς θύρας; τὴν εἰρεσιώνην μου
κατεσπαράξατε. τίς ὦ Παφλαγὼν ἀδικεῖ σε; διὰ σὲ τύπτομαι
ὑπὸ τουτουὶ καὶ τῶν νεανίσκων. τιή; ὁτιὴ φιλῶ σ’ ὦ Δῆμ’
ἐραστής τ’ εἰμὶ σός. σὺ δ’ εἶ τίς ἐτεόν; ἀντεραστὴς
τουτουί, ἐρῶν πάλαι σου βουλόμενός τέ σ’ εὖ ποιεῖν, ἄλλοι
τε πολλοὶ καὶ καλοί τε κἀγαθοί. ἀλλ’ οὐχ οἷοί τ’ ἐσμὲν
διὰ τουτονί. σὺ γὰρ ὅμοιος εἶ τοῖς παισὶ τοῖς ἐρωμένοις·
τοὺς μὲν καλούς τε κἀγαθοὺς οὐ προσδέχει, σαυτὸν δὲ
λυχνοπώλαισι καὶ νευρορράφοις καὶ σκυτοτόμοις καὶ βυρσοπώλαισιν
δίδως.· εὖ γὰρ ποιῶ τὸν δῆμον. εἰπέ νυν τί δρῶν; ὅ τι;
†τῶν στρατηγῶν ὑποδραμὼν τῶν ἐκ Πύλου, † πλεύσας ἐκεῖσε,
τοὺς Λάκωνας ἤγαγον. ἐγὼ δὲ περιπατῶν γ’ ἀπ’ ἐργαστηρίου
ἕψοντος ἑτερου τὴν χύτραν ὑφειλόμην. καὶ μὴν ποιήσας
αὐτίκα μάλ’ ἐκκλησίαν ὦ Δῆμ’ ἵν’ εἰδῇς ὁπότερος νῷν
ἐστί σοι εὐνούστερος, διάκρινον, ἵνα τοῦτον φιλῇς. ναὶ ναὶ
διάκρινον δῆτα, πλὴν μὴ ’ν τῇ πυκνί. οὐκ ἂν καθιζοίμην ἐν
ἄλλῳ χωρίῳ. ἀλλ’ ἐς τὸ πρόσθε. χρὴ παρεῖν’ ἐς τὴν πύκνα.
οἴμοι κακοδαίμων ὡς ἀπόλωλ’. ὁ γὰρ γέρων οἴκοι μὲν
ἀνδρῶν ἐστι δεξιώτατος, ὅταν δ’ ἐπὶ ταυτησὶ καθῆται τῆς
πέτρας, κέχηνεν ὥσπερ ἐμποδίζων ἰσχάδας. νῦν δή σε πάντα
δεῖ κάλων ἐξιέναι σεαυτοῦ, καὶ λῆμα θούριον φορεῖν καὶ
λόγους ἀφύκτους ὅτοισι τόνδ’ ὑπερβαλεῖ. ποικίλος γὰρ ἁνὴρ
κἀκ τῶν ἀμηχάνων πόρους εὐμήχανος πορίζειν. πρὸς ταῦθ’
ὅπως ἔξει πολὺς καὶ λαμπρὸς ἐς τὸν ἄνδρα. ἀλλὰ φυλάττου
καὶ πρὶν ἐκεῖνον προσκεῖσθαί σοι πρότερος σὺ τοὺς δελφῖνας
μετεωρίζου καὶ τὴν ἄκατον παραβάλλου. τῇ μὲν δεσποίνῃ
Ἀθηναίᾳ τῇ τῆς πόλεως μεδεούσῃ εὔχομαι, εἰ μὲν περὶ τὸν
δῆμον τὸν Ἀθηναίων γεγένημαι βέλτιστος ἀνὴρ μετὰ Λυσικλέα
καὶ Κύνναν καὶ Σαλαβακχώ, ὥσπερ νυνὶ μηδὲν δράσας δειπνεῖν
ἐν πρυτανείῳ· εἰ δέ σε μισῶ καὶ μὴ περὶ σοῦ μάχομαι μόνος
ἀντιβεβηκώς, ἀπολοίμην καὶ διαπρισθείην κατατμηθείην τε
λέπαδνα. κἄγωγ’ ὦ Δῆμ’, εἰ μή σε φιλῶ καὶ μὴ στέργω,
κατατμηθεὶς ἑψοίμην ἐν περικομματίοις· κεἰ μὴ τούτοισι
πέποιθας, ἐπὶ ταυτησὶ κατακνησθείην ἐν μυττωτῷ μετὰ τυροῦ,
καὶ τῇ κρεάγρᾳ τῶν ὀρχιπέδων ἑλκοίμην ἐς Κεραμεικόν. καὶ
πῶς ἂν ἐμοῦ μᾶλλόν σε φιλῶν ὦ Δῆμε γένοιτο πολίτης; ὃς
πρῶτα μὲν ἡνίκ’ ἐβούλευον σοὶ χρήματα πλεῖστ’ ἀπέδειξα ἐν
τῷ κοινῷ, τοὺς μὲν στρεβλῶν τοὺς δ’ ἄγχων τοὺς δὲ
μεταιτῶν, οὐ φροντίζων τῶν ἰδιωτῶν οὐδενός, εἰ σοὶ
χαριοίμην. τοῦτο μὲν ὦ Δῆμ’ οὐδὲν σεμνόν· κἀγὼ γὰρ τοῦτό
σε δράσω. ἁρπάζων γὰρ τοὺς ἄρτους σοι τοὺς ἀλλοτρίους
παραθήσω. ὡς δ’ οὐχὶ φιλεῖ σ’ οὐδ’ ἔστ’ εὔνους, τοῦτ’
αὐτό σε πρῶτα διδάξω, ἀλλ’ ἢ διὰ τοῦτ’ αὔθ’ ὁτιή σου τῆς
ἀνθρακιᾶς ἀπολαύει. σὲ γάρ, ὃς Μήδοισι διεξιφίσω περὶ τῆς
χώρας Μαραθῶνι, καὶ νικήσας ἡμῖν μεγάλως ἐγγλωττοτυπεῖν
παρέδωκας, ἐπὶ ταῖσι πέτραις οὐ φροντίζει σκληρῶς σε
καθήμενον οὕτως, οὐχ ὥσπερ ἐγὼ ῥαψάμενός σοι τουτὶ φέρω.
ἀλλ’ ἐπαναίρου, κᾆτα καθίζου μαλακῶς, ἵνα μὴ τρίβῃς τὴν
ἐν Σαλαμῖνι. ἄνθρωπε τίς εἶ; μῶν ἔκγονος εἶ τῶν
Ἁρμοδίου τις ἐκείνων; τοῦτό γέ τοί σου τοὔργον ἀληθῶς
γενναῖον καὶ φιλόδημον. ὡς ἀπὸ μικρῶν εὔνους αὐτῷ
θωπευματίων γεγένησαι. καὶ σὺ γὰρ αὐτὸν πολὺ μικροτέροις
τούτων δελεάσμασιν εἷλες. καὶ μὴν εἴ πού τις ἀνὴρ ἐφάνη
τῷ δήμῳ μᾶλλον ἀμύνων ἢ μᾶλλον ἐμοῦ σε φιλῶν, ἐθέλω
περὶ τῆς κεφαλῆς περιδόσθαι. καὶ πῶς σὺ φιλεῖς, ὃς τοῦτον
ὁρῶν οἰκοῦντ’ ἐν ταῖς φιδάκναισι καὶ γυπαρίοις καὶ
πυργιδίοις ἔτος ὄγδοον οὐκ ἐλεαίρεις, ἀλλὰ καθείρξας
αὐτὸν βλίττεις; Ἀρχεπτολέμου δὲ φέροντος τὴν εἰρήνην
ἐξεσκέδασας, τὰς πρεσβείας τ’ ἀπελαύνεις ἐκ τῆς πόλεως
ῥαθαπυγίζων, αἳ τὰς σπονδὰς προκαλοῦνται. ἵνα γ’ Ἑλλήνων
ἄρξῃ πάντων. ἔστι γὰρ ἐν τοῖς λογίοισιν ὡς τοῦτον δεῖ
ποτ’ ἐν Ἀρκαδίᾳ πεντώβολον ἡλιάσασθαι, ἢν ἀναμείνῃ·
πάντως δ’ αὐτὸν θρέψω γ’ὼ καὶ θεραπεύσω, ἐξευρίσκων εὖ καὶ
μιαρῶς ὁπόθεν τὸ τριώβολον ἕξει. οὐχ ἵνα γ’ ἄρξῃ μὰ Δί’
Ἀρκαδίας προνοούμενος, ἀλλ’ ἵνα μᾶλλον σὺ μὲν ἁρπάζῃς καὶ
δωροδοκῇς παρὰ τῶν πόλεων, ὁ δὲ δῆμος ὑπὸ τοῦ πολέμου καὶ
τῆς ὁμίχλης ἃ πανουργεῖς μὴ καθορᾷ σου, ἀλλ’ ὑπ’ ἀνάγκης
ἅμα καὶ χρείας καὶ μισθοῦ πρός σε κεχήνῃ. ἢν δέ ποτ’ εἰς
ἀγρὸν οὗτος ἀπελθὼν εἰρηναῖος διατρίψῃ, καὶ χῖδρα φαγὼν
ἀναθαρρήσῃ καὶ στεμφύλῳ ἐς λόγον ἔλθῃ, γνώσεται οἵων
ἀγαθῶν αὐτὸν τῇ μισθοφορᾷ παρεκόπτου· εἶθ’ ἥξει σοι
δριμὺς ἄγροικος κατὰ σοῦ τὴν ψῆφον ἰχνεύων. ἃ σὺ
γιγνώσκων τόνδ’ ἐξαπατᾷς καὶ ὀνειροπολεῖς περὶ σαυτοῦ.
οὔκουν δεινὸν ταυτί σε λέγειν δῆτ’ ἔστ’ ἐμὲ καὶ διαβάλλειν
πρὸς Ἀθηναίους καὶ τὸν δῆμον, πεποιηκότα πλείονα χρηστὰ νὴ
τὴν Δήμητρα Θεμιστοκλέους πολλῷ περὶ τὴν πόλιν ἤδη; ὦ
πόλις Ἄργους κλύεθ’ οἷα λέγει. σὺ Θεμιστοκλεῖ ἀντιφερίζεις;
ὃς ἐποίησεν τὴν πόλιν ἡμῶν μεστὴν εὑρὼν ἐπιχειλῆ, καὶ
πρὸς τούτοις ἀριστώσῃ τὸν Πειραιᾶ προσέμαξεν, ἀφελών τ’
οὐδὲν τῶν ἀρχαίων ἰχθῦς καινοὺς παρέθηκεν· σὺ δ’ Ἀθηναίους
ἐζήτησας μικροπολίτας ἀποφῆναι διατειχίζων καὶ χρησμῳδῶν, ὁ
Θεμιστοκλεῖ ἀντιφερίζων. κἀκεῖνος μὲν φεύγει τὴν γῆν σὺ δ’
Ἀχιλλείων ἀπομάττει. οὔκουν ταυτὶ δεινὸν ἀκούειν ὦ Δῆμ’
ἐστίν μ’ ὑπὸ τούτου, ὁτιή σε φιλῶ; παὖ ὦ οὗτος, καὶ μὴ
σκέρβολλε πονηρά. πολλοῦ δὲ πολύν με χρόνον καὶ νῦν ἐλελήθης
ἐγκρυφιάζων. μιαρώτατος, ὦ Δημακίδιον, καὶ πλεῖστα πανοῦργα
δεδρακώς, ὁπόταν χασμᾷ, καὶ τοὺς καυλοὺς τῶν εὐθυνῶν
ἐκκαυλίζων καταβροχθίζει, κἀμφοῖν χειροῖν μυστιλᾶται τῶν
δημοσίων. οὐ χαιρήσεις, ἀλλά σε κλέπτονθ’ αἱρήσω γ’ὼ τρεῖς
μυριάδας. τί θαλαττοκοπεῖς καὶ πλατυγίζεις, μιαρώτατος ὢν
περὶ τὸν δῆμον τὸν Ἀθηναίων; καί σ’ ἐπιδείξω νὴ τὴν
Δήμητρ’, ἢ μὴ ζῴην, δωροδοκήσαντ’ ἐκ Μυτιλήνης πλεῖν ἢ
μνᾶς τετταράκοντα. ὦ πᾶσιν ἀνθρώποις φανεὶς μέγιστον
ὠφέλημα, ζηλῶ σε τῆς εὐγλωττίας. εἰ γὰρ ὧδ’ ἐποίσεις,
μέγιστος Ἑλλήνων ἔσει, καὶ μόνος καθέξεις τἀν τῇ πόλει
τῶν ξυμμάχων τ’ ἄρξεις ἔχων τρίαιναν, ᾗ πολλὰ χρήματ’
ἐργάσει σείων τε καὶ ταράττων. καὶ μὴ μεθῇς τὸν ἄνδρ’,
ἐπειδή σοι λαβὴν δέδωκεν· κατεργάσει γὰρ ῥᾳδίως πλευρὰς
ἔχων τοιαύτας. οὐκ ὦγαθοὶ ταῦτ’ ἐστί πω ταύτῃ μὰ τὸν
Ποσειδῶ. ἐμοὶ γάρ ἐστ’ εἰργασμένον τοιοῦτον ἔργον ὥστε
ἁπαξάπαντας τοὺς ἐμοὺς ἐχθροὺς ἐπιστομίζειν, ἕως ἂν ᾖ
τῶν ἀσπίδων τῶν ἐκ Πύλου τι λοιπόν. ἐπίσχες ἐν ταῖς
ἀσπίσιν· λαβὴν γὰρ ἐνδέδωκας. οὐ γάρ σ’ ἐχρῆν, εἴπερ
φιλεῖς τὸν δῆμον, ἐκ προνοίας ταύτας ἐᾶν αὐτοῖσι τοῖς
πόρπαξιν ἀνατεθῆναι. ἀλλ’ ἐστὶ τοῦτ’ ὦ Δῆμε μηχάνημ’, ἵν’
ἢν σὺ βούλῃ τὸν ἄνδρα κολάσαι τουτονί, σοὶ τοῦτο μὴ
κ’γένηται. ὁρᾷς γὰρ αὐτῷ στῖφος οἷόν ἐστι βυρσοπωλῶν
νεανιῶν· τούτους δὲ περιοικοῦσι μελιτοπῶλαι καὶ τυροπῶλαι·
τοῦτο δ’ εἰς ἕν ἐστι συγκεκυφός, ὥστ’ εἰ σὺ βριμήσαιο καὶ
βλέψειας ὀστρακίνδα, νύκτωρ καθαρπάσαντες ἂν τὰς ἀσπίδας
θέοντες τὰς ἐσβολὰς τῶν ἀλφίτων ἂν καταλάβοιεν ἡμῶν.
οἴμοι τάλας· ἔχουσι γὰρ πόρπακας; ὦ πόνηρε ὅσον με
παρεκόπτου χρόνον τοιαῦτα κρουσιδημῶν. ὦ δαιμόνιε μὴ τοῦ
λέγοντος ἴσθι, μηδ’ οἰηθῇς ἐμοῦ ποθ’ εὑρήσειν φίλον
βελτίον’· ὅστις εἷς ὢν ἔπαυσα τοὺς ξυνωμότας, καί μ’ οὐ
λέληθεν οὐδὲν ἐν τῇ πόλει ξυνιστάμενον, ἀλλ’ εὐθέως
κέκραγα. ὅπερ γὰρ οἱ τὰς ἐγχέλεις θηρώμενοι πέπονθας. ὅταν
μὲν ἡ λίμνη καταστῇ, λαμβάνουσιν οὐδέν· ἐὰν δ’ ἄνω τε καὶ
κάτω τὸν βόρβορον κυκῶσιν, αἱροῦσι· καὶ σὺ λαμβάνεις, ἢν
τὴν πόλιν ταράττῃς. ἓν δ’ εἰπέ μοι τοσουτονί· σκύτη τοσαῦτα
πωλῶν ἔδωκας ἤδη τουτῳὶ κάττυμα παρὰ σεαυτοῦ ταῖς ἐμβάσιν
φάσκων φιλεῖν; οὐ δῆτα μὰ τὸν Ἀπόλλω. ἔγνωκας οὖν δῆτ’
αὐτὸν οἷός ἐστιν; ἀλλ’ ἐγώ σοι ζεῦγος πριάμενος ἐμβάδων
τουτὶ φορεῖν δίδωμι. κρίνω σ’ ὅσων ἐγᾦδα περὶ τὸν δῆμον
ἄνδρ’ ἄριστον εὐνούστατόν τε τῇ πόλει καὶ τοῖσι
δακτύλοισιν. οὐ δεινὸν οὖν δῆτ’ ἐμβάδας τοσουτονὶ δύνασθαι,
ἐμοῦ δὲ μὴ μνείαν ἔχειν ὅσων πέπονθας; ὅστις ἔπαυσα
τοὺς βινουμένους, τὸν Γρύττον ἐξαλείψας. οὔκουν σε δῆτα
ταῦτα δεινόν ἐστι πρωκτοτηρεῖν παῦσαί τε τοὺς βινουμένους;
κοὐκ ἔσθ’ ὅπως ἐκείνους οὐχὶ φθονῶν ἔπαυσας, ἵνα μὴ
ῥήτορες γένωνται. τονδὶ δ’ ὁρῶν ἄνευ χιτῶνος ὄντα
τηλικοῦτον οὐπώποτ’ ἀμφιμασχάλου τὸν Δῆμον ἠξίωσας χειμῶνος
ὄντος· ἀλλ’ ἐγώ σοι τουτονὶ δίδωμι. τοιουτονὶ Θεμιστοκλῆς
οὐπώποτ’ ἐπενόησεν. καίτοι σοφὸν κἀκεῖν’ ὁ Πειραιεύς·
ἔμοιγε μέντοι οὐ μεῖζον εἶναι φαίνετ’ ἐξεύρημα τοῦ
χιτῶνος. οἴμοι τάλας οἵοις πιθηκισμοῖς με περιελαύνεις. οὔκ,
ἀλλ’ ὅπερ πίνων ἀνὴρ πέπονθ’ ὅταν χεσείῃ, τοῖσιν τρόποις
τοῖς σοῖσιν ὥσπερ βλαυτίοισι χρῶμαι. ἀλλ’ οὐχ ὑπερβαλεῖ με
θωπείαις· ἐγὼ γὰρ αὐτὸν προσαμφιῶ τοδί· σὺ δ’ οἴμωζ’ ὦ
πόνηρ’. ἰαιβοῖ. οὐκ ἐς κόρακας ἀποφθερεῖ βύρσης κάκιστον
ὄζων; καὶ τοῦτό <γ’> ἐπίτηδές σε περιήμπεσχ’, ἵνα σ’
ἀποπνίξῃ· καὶ πρότερον ἐπεβούλευσέ σοι. τὸν καυλὸν οἶσθ’
ἐκεῖνον τοῦ σιλφίου τὸν ἄξιον γενόμενον; οἶδα μέντοι.
ἐπίτηδες οὗτος αὐτὸν ἔσπευδ’ ἄξιον γενέσθαι, ἵν’
ἐσθίοιτ’ ὠνούμενοι, κἄπειτ’ ἐν ἡλιαίᾳ βδέοντες ἀλλήλους
ἀποκτείνειαν οἱ δικασταί. νὴ τὸν Ποσειδῶ καὶ πρὸς ἐμὲ
τοῦτ’ εἶπ’ ἀνὴρ Κόπρειος. οὐ γὰρ τόθ’ ὑμεῖς βδεόμενοι
δήπου ’γένεσθε πυρροί; καὶ νὴ Δί’ ἦν γε τοῦτο Πυρράνδρου τὸ
μηχάνημα. οἵοισί μ’ ὦ πανοῦργε βωμολοχεύμασιν ταράττεις. ἡ
γὰρ θεός μ’ ἐκέλευσε νικῆσαί σ’ ἀλαζονείαις. ἀλλ’ οὐχὶ
νικήσεις. ἐγὼ γάρ φημί σοι παρέξειν ὦ Δῆμε μηδὲν δρῶντι
μισθοῦ τρύβλιον ῥοφῆσαι. ἐγὼ δὲ κυλίχνιόν γέ σοι καὶ
φάρμακον δίδωμι τἀν τοῖσιν ἀντικνημίοις ἑλκύδρια
περιαλείφειν. ἐγὼ δὲ τὰς πολιάς γέ σοὐκλέγων νέον ποιήσω.
ἰδοὺ δέχου κέρκον λαγῶ τὠφθαλμιδίω περιψῆν. ἀπομυξάμενος ὦ
Δῆμέ μου πρὸς τὴν κεφαλὴν ἀποψῶ. ἐμοῦ μὲν οὖν. ἐμοῦ μὲν
οὖν. ἐγώ σε ποιήσω τριηραρχεῖν <ἀναλίσκοντα τῶν σαυτοῦ,>
παλαιὰν ναῦν ἔχοντ’, εἰς ἣν ἀναλῶν οὐκ ἐφέξεις οὐδὲ
ναυπηγούμενος· διαμηχανήσομαί θ’ ὅπως ἂν ἱστίον σαπρὸν
λάβῃς. ἁνὴρ παφλάζει, παῦε παῦ’, ὑπερζέων· ὑφελκτέον τῶν
δᾳδίων ἀπαρυστέον τε τῶν ἀπειλῶν ταυτῃί. δώσεις ἐμοὶ
καλὴν δίκην ἰπούμενος ταῖς ἐσφοραῖς. ἐγὼ γὰρ ἐς τοὺς
πλουσίους σπεύσω σ’ ὅπως ἂν ἐγγραφῇς. ἐγὼ δ’ ἀπειλήσω
μὲν οὐδέν, εὔχομαι δέ σοι ταδί· τὸ μὲν τάγηνον τευθίδων
ἐφεστάναι σίζον· σὲ δὲ γνώμην ἐρεῖν μέλλοντα περὶ Μιλησίων
καὶ κερδανεῖν τάλαντον, ἢν κατεργάσῃ, σπεύδειν ὅπως τῶν
τευθίδων ἐμπλήμενος φθαίης ἔτ’ εἰς ἐκκλησίαν ἐλθών·
ἔπειτα πρὶν φαγεῖν ἀνὴρ μεθήκοι, καὶ σὺ τὸ τάλαντον λαβεῖν
βουλόμενος ἐσθίων ἐναποπνιγείης. εὖ γε νὴ τὸν Δία καὶ τὸν
Ἀπόλλω καὶ τὴν Δήμητρα. κἀμοὶ δοκεῖ· καὶ τἄλλα γ’ εἶναι
καταφανῶς ἀγαθὸς πολίτης, οἶος οὐδείς πω χρόνου ἀνὴρ
γεγένηται τοῖσι πολλοῖς τοὐβολοῦ. σὺ δ’ ὦ Παφλαγὼν φάσκων
φιλεῖν μ’ ἐσκορόδισας. καὶ νῦν ἀπόδος τὸν δακτύλιον, ὡς
οὐκέτι ἐμοὶ ταμιεύσεις. ἔχε· τοσοῦτον δ’ ἴσθ’ ὅτι, εἰ μή
μ’ ἐάσεις ἐπιτροπεύειν, ἕτερος αὖ ἐμοῦ πανουργότερός τις
ἀναφανήσεται. οὐκ ἔσθ’ ὅπως ὁ δακτύλιός ἐσθ’ οὑτοσὶ
οὑμός· τὸ γοῦν σημεῖον ἕτερον φαίνεται, ἀλλ’ ἢ οὐ καθορῶ.
φέρ’ ἴδω τί σοι σημεῖον ἦν; δημοῦ βοείου θρῖον
ἐξωπτημένον. οὐ τοῦτ’ ἔνεστιν. οὐ τὸ θρῖον; ἀλλὰ τί;
λάρος κεχηνὼς ἐπὶ πέτρας δημηγορῶν. αἰβοῖ τάλας. τί ἔστιν;
ἀπόφερ’ ἐκποδών. οὐ τὸν ἐμὸν εἶχεν ἀλλὰ τὸν Κλεωνύμου.
παρ’ ἐμοῦ δὲ τουτονὶ λαβὼν ταμίευέ μοι. μὴ δῆτά πώ γ’ ὦ
δέσποτ’, ἀντιβολῶ σ’ ἐγώ, πρὶν ἄν γε τῶν χρησμῶν ἀκούσῃς
τῶν ἐμῶν. καὶ τῶν ἐμῶν νυν. ἀλλ’ ἐὰν τούτῳ πίθῃ, μολγὸν
γενέσθαι δεῖ σε. κἄν γε τουτῳί, ψωλὸν γενέσθαι δεῖ σε μέχρι
τοῦ μυρρίνου. ἀλλ’ οἵ γ’ ἐμοὶ λέγουσιν ὡς ἄρξαι σε δεῖ
χώρας ἁπάσης ἐστεφανωμένον ῥόδοις. οὑμοὶ δέ γ’ αὖ
λέγουσιν ὡς ἁλουργίδα ἔχων κατάπαστον καὶ στεφάνην ἐφ’
ἅρματος χρυσοῦ διώξει Σμικύθην καὶ κύριον. καὶ μὴν ἔνεγκ’
αὐτοὺς ἰών, ἵν’ οὑτοσὶ αὐτῶν ἀκούσῃ. πάνυ γε. καὶ σύ
νυν φέρε. ἰδού. ἰδοὺ νὴ τὸν Δί’· οὐδὲν κωλύει. ἥδιστον
φάος ἡμέρας ἔσται τοῖσι παροῦσι καὶ τοῖσι δεῦρ’
ἀφικνουμένοις, ἢν Κλέων ἀπόληται. καίτοι πρεσβυτέρων τινῶν
οἵων ἀργαλεωτάτων ἐν τῷ δείγματι τῶν δικῶν ἤκουσ’
ἀντιλεγόντων, ὡς εἰ μὴ ’γένεθ’ οὗτος ἐν τῇ πόλει μέγας,
οὐκ ἂν ἤστην σκεύη δύο χρησίμω, δοῖδυξ οὐδὲ τορύνη. ἀλλὰ
καὶ τόδ’ ἔγωγε θαυμάζω τῆς ὑομουσίας αὐτοῦ· φασὶ γὰρ
αὐτὸν οἱ παῖδες οἳ ξυνεφοίτων, τὴν Δωριστὶ μόνην ἂν
ἁρμόττεσθαι θαμὰ τὴν λύραν, ἄλλην δ’ οὐκ ἐθέλειν μαθεῖν·
κᾆτα τὸν κιθαριστὴν ὀργισθέντ’ ἀπάγειν κελεύειν, ὡς
ἁρμονίαν ὁ παῖς οὗτος οὐ δύναται μαθεῖν ἢν μὴ
Δωροδοκιστί. ἰδοὺ θέασαι, κοὐχ ἅπαντας ἐκφέρω. οἴμ’ ὡς
χεσείω, κοὐχ ἅπαντας ἐκφέρω. ταυτὶ τί ἔστι; λόγια. πάντ’;
ἐθαύμασας; καὶ νὴ Δί’ ἔτι γέ μοὔστι κιβωτὸς πλέα. ἐμοὶ
δ’ ὑπερῷον καὶ ξυνοικία δύο. φέρ’ ἴδω, τίνος γάρ εἰσιν οἱ
χρησμοί ποτε; οὑμοὶ μέν εἰσι Βάκιδος. οἱ δὲ σοὶ τίνος;
Γλάνιδος, ἀδελφοῦ τοῦ Βάκιδος γεραιτέρου. εἰσὶν δὲ περὶ
τοῦ; περὶ Ἀθηνῶν, περὶ Πύλου, περὶ σοῦ, περὶ ἐμοῦ, περὶ
ἁπάντων πραγμάτων. οἱ σοὶ δὲ περὶ τοῦ; περὶ Ἀθηνῶν, περὶ
φακῆς, περὶ Λακεδαιμονίων, περὶ σκόμβρων νέων, περὶ τῶν
μετρούντων τἄλφιτ’ ἐν ἀγορᾷ κακῶς, περὶ σοῦ, περὶ ἐμοῦ,
περὶ ἁπάντων πραγμάτων. ἄγε νυν ὅπως αὐτοὺς ἀναγνώσεσθέ
μοι, καὶ τὸν περὶ ἐμοῦ ’κεῖνον ᾧπερ ἥδομαι, ὡς ἐν
νεφέλαισιν αἰετὸς γενήσομαι. ἄκουε δή νυν καὶ πρόσεχε τὸν
νοῦν ἐμοί. φράζευ Ἐρεχθεΐδη λογίων ὁδόν, ἥν σοι Ἀπόλλων
ἴαχεν ἐξ ἀδύτοιο διὰ τριπόδων ἐριτίμων. σῴζεσθαί σ’
ἐκέλευσ’ ἱερὸν κύνα καρχαρόδοντα, ὃς πρὸ σέθεν λάσκων καὶ
ὑπὲρ σοῦ δεινὰ κεκραγὼς σοὶ μισθὸν ποριεῖ, κἂν μὴ δρᾷ
ταῦτ’ ἀπολεῖται. πολλοὶ γὰρ μίσει σφε κατακρώζουσι κολοιοί.
ταυτὶ μὰ τὴν Δήμητρ’ ἐγὼ οὐκ οἶδ’ ὅ τι λέγει. τί γάρ
ἐστ’ Ἐρεχθεῖ καὶ κολοιοῖς καὶ κυνί; ἐγὼ μέν εἰμ’ ὁ κύων·
πρὸ σοῦ γὰρ ἀπύω· σοὶ δ’ εἶπε σῴζεσθαί μ’ ὁ Φοῖβος τὸν
κύνα. οὐ τοῦτό φησ’ ὁ χρησμός, ἀλλ’ ὁ κύων ὁδὶ ὥσπερ
θύρας σοῦ τῶν λογίων παρεσθίει. ἐμοὶ γάρ ἐστ’ ὀρθῶς περὶ
τούτου τοῦ κυνός. λέγε νυν· ἐγὼ δὲ πρῶτα λήψομαι λίθον,
ἵνα μή μ’ ὁ χρησμὸς τὸ πέος οὑτοσὶ δάκῃ. φράζευ
Ἐρεχθεΐδη κύνα Κέρβερον ἀνδραποδιστήν, ὃς κέρκῴ σαίνων σ’
ὁπόταν δειπνῇς ἐπιτηρῶν ἐξέδεταί σου τοὔψον, ὅταν σύ ποι
ἄλλοσε χάσκῃς· ἐσφοιτῶν τ’ ἐς τοὐπτάνιον λήσει σε κυνηδὸν
νύκτωρ τὰς λοπάδας καὶ τὰς νήσους διαλείχων. νὴ τὸν Ποσειδῶ
πολύ γ’ ἄμεινον ὦ Γλάνι. ὦ τᾶν ἄκουσον, εἶτα διάκρινον
τόδε. ἔστι γυνή, τέξει δὲ λέονθ’ ἱεραῖς ἐν Ἀθήναις, ὃς
περὶ τοῦ δήμου πολλοῖς κώνωψι μαχεῖται ὥστε περὶ σκύμνοισι
βεβηκώς· τὸν σὺ φυλάξαι, τεῖχος ποιήσας ξύλινον πύργους τε
σιδηροῦς. ταῦτ’ οἶσθ’ ὅ τι λέγει; μὰ τὸν Ἀπόλλω ’γὼ μὲν
οὔ. ἔφραζεν ὁ θεός σοι σαφῶς σῴζειν ἐμέ· ἐγὼ γὰρ ἀντὶ
τοῦ λέοντός εἰμί σοι. καὶ πῶς μ’ ἐλελήθης Ἀντιλέων
γεγενημένος; ἓν οὐκ ἀναδιδάσκει σε τῶν λογίων ἑκών, ὃ
μόνον σιδηροῦν ἐστι τεῖχος καὶ ξύλον, ἐν ᾧ σε σῴζειν
τόνδ’ ἐκέλευσ’ ὁ Λοξίας. πῶς δῆτα τοῦτ’ ἔφραζεν ὁ θεός;
τουτονὶ δῆσαί σ’ ἐκέλεῡ ἐν πεντεσυρίγγῳ ξύλῳ. ταυτὶ
τελεῖσθαι τὰ λόγῑ ἤδη μοι δοκεῖ. μὴ πείθου· φθονεραὶ γὰρ
ἐπικρώζουσι κορῶναι. ἀλλ’ ἱέρακα φίλει μεμνημένος ἐν φρεσὶν
ὅς σοι ἤγαγε συνδήσας Λακεδαιμονίων κορακίνους. τοῦτό γέ τοι
Παφλαγὼν παρεκινδύνευσε μεθυσθείς. Κεκροπίδη κακόβουλε τί τοῦθ’
ἡγεῖ μέγα τοὔργον; καί κε γυνὴ φέροι ἄχθος, ἐπεί κεν
ἀνὴρ ἀναθείη· ἀλλ’ οὐκ ἂν μαχέσαιτο· χέσαιτο γάρ, εἰ
μαχέσαιτο. ἀλλὰ τόδε φράσσαι, πρὸ Πύλου Πύλον ἥν σοι
ἔφραζεν. ἔστι Πύλος πρὸ Πύλοιο— τί τοῦτο λέγει, πρὸ
Πύλοιο; τὰς πυέλους φησὶν καταλήψεσθ’ ἐν βαλανείῳ. ἐγὼ δ’
ἄλουτος τήμερον γενήσομαι; οὗτος γὰρ ἡμῶν τὰς πυέλους
ἀφήρπασεν. ἀλλ’ οὑτοσὶ γάρ ἐστι περὶ τοῦ ναυτικοῦ ὁ
χρησμός, ᾧ σε δεῖ προσέχειν τὸν νοῦν πάνυ. προσέχω· σὺ δ’
ἀναγίγνωσκε, τοῖς ναύταισί μου ὅπως ὁ μισθὸς πρῶτον
ἀποδοθήσεται. Αἰγεΐδη φράσσαι κυναλώπεκα, μή σε δολώσῃ,
λαίθαργον ταχύπουν, δολίαν κερδὼ πολύιδριν. οἶσθ’ ὅ τι
ἐστὶν τοῦτο; Φιλόστρατος ἡ κυναλώπηξ. οὐ τοῦτό φησιν, ἀλλὰ
ναῦς ἑκάστοτε αἰτεῖ ταχείας ἀργυρολόγους οὑτοσί· ταύτας
ἀπαυδᾷ μὴ διδόναι σ’ ὁ Λοξίας. πῶς δὴ τριήρης ἐστὶ
κυναλώπηξ; ὅπως; ὅτι ἡ τριήρης ἐστὶ χὠ κύων ταχύ. πῶς
οὖν ἀλώπηξ προσετέθη πρὸς τῷ κυνί; ἀλωπεκίοισι τοὺς
στρατιώτας ᾔκασεν, ὁτιὴ βότρυς τρώγουσιν ἐν τοῖς χωρίοις.
εἶεν· τούτοις ὁ μισθὸς τοῖς ἀλωπεκίοισι ποῦ; ἐγὼ ποριῶ,
καὶ τοῦτον ἡμερῶν τριῶν. ἀλλ’ ἔτι τόνδ’ ἐπάκουσον, ὃν
εἶπέ σοι ἐξαλέασθαι χρησμὸν Λητοΐδης, Κυλλήνην, μή σε
δολώσῃ. ποίαν Κυλλήνην; τὴν τούτου χεῖρ’ ἐποίησεν Κυλλήνην
ὀρθῶς, ὁτιή φησ’, ‘ἔμβαλε κυλλῇ.’ οὐκ ὀρθῶς φράζει· τὴν
Κυλλήνην γὰρ ὁ Φοῖβος ἐς τὴν χεῖρ’ ὀρθῶς ᾐνίξατο τὴν
Διοπείθους. ἀλλὰ γάρ ἐστιν ἐμοὶ χρησμὸς περὶ σοῦ
πτερυγωτός, αἰετὸς ὡς γίγνει καὶ πάσης γῆς βασιλεύεις. καὶ
γὰρ ἐμοί· καὶ γῆς καὶ τῆς ἐρυθρᾶς γε θαλάσσης, χὤτι γ’ ἐν
Ἐκβατάνοις δικάσεις, λείχων ἐπίπαστα. ἀλλ’ ἐγὼ εἶδον
ὄναρ, καί μοὐδόκει ἡ θεὸς αὐτὴ τοῦ δήμου καταχεῖν
ἀρυταίνῃ πλουθυγίειαν. νὴ Δία καὶ γὰρ ἐγώ· καί μοὐδόκει
ἡ θεὸς αὐτὴ ἐκ πόλεως ἐλθεῖν καὶ γλαῦξ αὐτῇ ’πικαθῆσθαι·
εἶτα κατασπένδειν κατὰ τῆς κεφαλῆς ἀρυβάλλῳ ἀμβροσίαν κατὰ
σοῦ, κατὰ τούτου δὲ σκοροδάλμην. ἰοὺ ἰού. οὐκ ἦν ἄρ’
οὐδεὶς τοῦ Γλάνιδος σοφώτερος. καὶ νῦν ἐμαυτὸν ἐπιτρέπω σοι
τουτονὶ γερονταγωγεῖν κἀναπαιδεύειν πάλιν. μήπω γ’, ἱκετεύω
σ’, ἀλλ’ ἀνάμεινον, ὡς ἐγὼ κριθὰς ποριῶ σοι καὶ βίον καθ’
ἡμέραν. οὐκ ἀνέχομαι κριθῶν ἀκούων· πολλάκις ἐξηπατήθην
ὑπό τε σοῦ καὶ Θουφάνους. ἀλλ’ ἄλφιτ’ ἤδη σοι ποριῶ
’σκευασμένα. ἐγὼ δὲ μαζίσκας γε διαμεμαγμένας καὶ τοὔψον
ὀπτόν· μηδὲν ἄλλ’ εἰ μὴ ’σθιε. ἀνύσατέ νυν ὅ τι περ
ποιήσεθ’· ὡς ἐγώ, ὁπότερος ἂν σφῷν νῦν με μᾶλλον εὖ
ποιῇ, τούτῳ παραδώσω τῆς πυκνὸς τὰς ἡνίας. τρέχοιμ’ ἂν
εἴσω πρότερος. οὐ δῆτ’ ἀλλ’ ἐγώ. ὦ Δῆμε καλήν γ’ ἔχεις
ἀρχήν, ὅτε πάντες ἄνθρωποι δεδίασί σ’ ὥσπερ ἄνδρα
τύραννον. ἀλλ’ εὐπαράγωγος εἶ, θωπευόμενός τε χαίρεις
κἀξαπατώμενος, πρὸς τόν τε λέγοντ’ ἀεὶ κέχηνας· ὁ νοῦς δέ
σου παρὼν ἀποδημεῖ. νοῦς οὐκ ἔνι ταῖς κόμαις ὑμῶν, ὅτε μ’
οὐ φρονεῖν νομίζετ’· ἐγὼ δ’ ἑκὼν ταῦτ’ ἠλιθιάζω. αὐτός τε
γὰρ ἥδομαι βρύλλων τὸ καθ’ ἡμέραν, κλέπτοντά τε βούλομαι
τρέφειν ἕνα προστάτην· τοῦτον δ’, ὅταν ᾖ πλέως, ἄρας
ἐπάταξα. χοὔτω μὲν ἂν εὖ ποιοῖς, εἴ σοι πυκνότης ἔνεστ’
ἐν τῷ τρόπῳ, ὡς λέγεις, τούτῳ πάνυ πολλή, εἰ τούσδ’
ἐπίτηδες ὥσπερ δημοσίους τρέφεις ἐν τῇ πυκνί, κᾆθ’ ὅταν
μή σοι τύχῃ ὄψον ὄν, τούτων ὃς ἂν ᾖ παχύς, θύσας
ἐπιδειπνεῖς. σκέψασθε δέ μ’, εἰ σοφῶς αὐτοὺς περιέρχομαι
τοὺς οἰομένους φρονεῖν κἄμ’ ἐξαπατύλλειν. τηρῶ γὰρ
ἑκάστοτ’ αὐτοὺς οὐδὲ δοκῶν ὁρᾶν κλέπτοντας· ἔπειτ’
ἀναγκάζω πάλιν ἐξεμεῖν ἅττ’ ἂν κεκλόφωσί μου, κημὸν
καταμηλῶν. ἄπαγ’ ἐς μακαρίαν ἐκποδών. σύ γ’ ὦ φθόρε. ὦ
Δῆμ’ ἐγὼ μέντοι παρεσκευασμένος τρίπαλαι κάθημαι βουλόμενός
σ’ εὐεργετεῖν. ἐγὼ δὲ δεκάπαλαί γε καὶ δωδεκάπαλαι καὶ
χιλιόπαλαι καὶ προπαλαιπαλαίπαλαι. ἐγὼ δὲ προσδοκῶν γε
τρισμυριόπαλαι βδελύττομαί σφω καὶ προπαλαιπαλαίπαλαι. οἶσθ’
οὖν ὃ δρᾶσον; εἰ δὲ μή, φράσεις γε σύ. ἄφες ἀπὸ
βαλβίδων ἐμέ τε καὶ τουτονί, ἵνα σ’ εὖ ποιῶμεν ἐξ ἴσου.
δρᾶν ταῦτα χρή. ἄπιτον. ἰδού. θέοιτ’ ἄν. ὑποθεῖν οὐκ
ἐῶ. ἀλλ’ ἢ μεγάλως εὐδαιμονήσω τήμερον ὑπὸ τῶν ἐραστῶν
νὴ Δί’ ἢ ’γὼ θρύψομαι. ὁρᾷς; ἐγώ σοι πρότερος ἐκφέρω
δίφρον. ἀλλ’ οὐ τράπεζαν, ἀλλ’ ἐγὼ προτεραίτερος. ἰδοὺ φέρω
σοι τήνδε μαζίσκην ἐγὼ ἐκ τῶν ὀλῶν τῶν ἐκ Πύλου
μεμαγμένην. ἐγὼ δὲ μυστίλας μεμυστιλημένας ὑπὸ τῆς θεοῦ τῇ
χειρὶ τἠλεφαντίνῃ. ὡς μέγαν ἄρ’ εἶχες ὦ πότνια τὸν
δάκτυλον. ἐγὼ δ’ ἔτνος γε πίσινον εὔχρων καὶ καλόν·
ἐτόρυνε δ’ αὔθ’ ἡ Παλλὰς ἡ Πυλαιμάχος. ὦ Δῆμ’ ἐναργῶς ἡ
θεός σ’ ἐπισκοπεῖ, καὶ νῦν ὑπερέχει σου χύτραν ζωμοῦ πλέαν.
οἴει γὰρ οἰκεῖσθ’ ἂν ἔτι τήνδε τὴν πόλιν, εἰ μὴ φανερῶς
ἡμῶν ὑπερεῖχε τὴν χύτραν; τουτὶ τέμαχός σοὔδωκεν ἡ
Φοβεσιστράτη. ἡ δ’ Ὀβριμοπάτρα γ’ ἑφθὸν ἐκ ζωμοῦ κρέας καὶ
χόλικος ἠνύστρου τε καὶ γαστρὸς τόμον. καλῶς γ’ ἐποίησε τοῦ
πέπλου μεμνημένη. ἡ Γοργολόφα σ’ ἐκέλευε τουτουὶ φαγεῖν
ἐλατῆρος, ἵνα τὰς ναῦς ἐλαύνωμεν καλῶς. λαβὲ καὶ ταδί νυν.
καὶ τί τούτοις χρήσομαι τοῖς ἐντέροις; ἐπίτηδες αὔτ’
ἔπεμψέ σοι ἐς τὰς τριήρεις ἐντερόνειαν ἡ θεός· ἐπισκοπεῖ
γὰρ περιφανῶς τὸ ναυτικόν. ἔχε καὶ πιεῖν κεκραμένον τρία
καὶ δύο. ὡς ἡδὺς ὦ Ζεῦ καὶ τὰ τρία φέρων καλῶς. ἡ
Τριτογενὴς γὰρ αὐτὸν ἐνετριτώνισεν. λαβέ νυν πλακοῦντος
πίονος παρ’ ἐμοῦ τόμον. παρ’ ἐμοῦ δ’ ὅλον γε τὸν πλακοῦντα
τουτονί. ἀλλ’ οὐ λαγῷ’ ἕξεις ὁπόθεν δῷς, ἀλλ’ ἐγώ.
οἴμοι, πόθεν λαγῷά μοι γενήσεται; ὦ θυμὲ νυνὶ βωμολόχον
ἔξευρέ τι. ὁρᾷς τάδ’ ὦ κακόδαιμον; ὀλίγον μοι μέλει·
ἐκεινοιὶ γὰρ ὡς ἔμ’ ἔρχονταί τινες πρέσβεις ἔχοντες
ἀργυρίου βαλλάντια. ποῦ ποῦ; τί δέ σοι τοῦτ’; οὐκ ἐάσεις
τοὺς ξένους; ὦ Δημίδιον ὁρᾷς τὰ λαγῷ’ ἅ σοι φέρω;
οἴμοι τάλας ἀδίκως γε τἄμ’ ὑφήρπασας. νὴ τὸν Ποσειδῶ καὶ
σὺ γὰρ τοὺς ἐκ Πύλου. εἴπ’, ἀντιβολῶ, πῶς ἐπενόησας
ἁρπάσαι; τὸ μὲν νόημα τῆς θεοῦ, τὸ δὲ κλέμμ’ ἐμόν. ἐγὼ
δ’ ἐκινδύνευσ’, ἐγὼ δ’ ὤπτησά γε. ἄπιθ’· οὐ γὰρ ἀλλὰ τοῦ
παραθέντος ἡ χάρις. οἴμοι κακοδαίμων, ὑπεραναιδευθήσομαι. τί
οὐ διακρίνεις Δῆμ’ ὁπότερός ἐστι νῷν ἀνὴρ ἀμείνων περὶ
σὲ καὶ τὴν γαστέρα; τῷ δῆτ’ ἂν ὑμᾶς χρησάμενος τεκμηρίῳ
δόξαιμι κρίνειν τοῖς θεαταῖσιν σοφῶς; ἐγὼ φράσω σοι. τὴν
ἐμὴν κίστην ἰὼν ξύλλαβε σιωπῇ καὶ βασάνισον ἅττ’ ἔνι,
καὶ τὴν Παφλαγόνος· κἀμέλει κρινεῖς καλῶς. φέρ’ ἴδω τί
οὖν ἔνεστιν; οὐχ ὁρᾷς κενὴν ὦ παππίδιον; ἅπαντα γάρ σοι
παρεφόρουν. αὕτη μὲν ἡ κίστη τὰ τοῦ Δήμου φρονεῖ. βάδιζέ
νυν καὶ δεῦρο πρὸς τὴν Παφλαγόνος. ὁρᾷς <τάδ’;> οἴμοι τῶν
ἀγαθῶν ὅσων πλέα. ὅσον τὸ χρῆμα τοῦ πλακοῦντος ἀπέθετο·
ἐμοὶ δ’ ἔδωκεν ἀποτεμὼν τυννουτονί. τοιαῦτα μέντοι καὶ
πρότερόν σ’ ἠργάζετο· σοὶ μὲν προσεδίδου μικρὸν ὧν
ἐλάμβανεν, αὐτὸς δ’ ἑαυτῷ παρετίθει τὰ μείζονα. ὦ μιαρὲ
κλέπτων δή με ταῦτ’ ἐξηπάτας; ἐγὼ δέ τυ ἐστεφάνιξα
κἀδωρησάμαν. ἐγὼ δ’ ἔκλεπτον ἐπ’ ἀγαθῷ γε τῇ πόλει.
κατάθου ταχέως τὸν στέφανον, ἵν’ ἐγὼ τουτῳὶ αὐτὸν περιθῶ.
κατάθου ταχέως μαστιγία. οὐ δῆτ’, ἐπεί μοι χρησμός ἐστι
Πυθικὸς φράζων ὑφ’ οὗ †δεήσει μ’† ἡττᾶσθαι μόνου. τοὐμόν γε
φράζων ὄνομα καὶ λίαν σαφῶς. καὶ μήν σ’ ἐλέγξαι βούλομαι
τεκμηρίῳ, εἴ τι ξυνοίσεις τοῦ θεοῦ τοῖς θεσφάτοις. καί σου
τοσοῦτον πρῶτον ἐκπειράσομαι· παῖς ὢν ἐφοίτας ἐς τίνος
διδασκάλου; ἐν ταῖσιν εὕστραις κονδύλοις ἡρμοττόμην. πῶς
εἶπας; ὥς μου χρησμὸς ἅπτεται φρενῶν. εἶεν. ἐν παιδοτρίβου
δὲ τίνα πάλην ἐμάνθανες; κλέπτων ἐπιορκεῖν καὶ βλέπειν
ἐναντίον· ὦ Φοῖβ’ Ἄπολλον Λύκιε τί ποτέ μ’ ἐργάσει;
τέχνην δὲ τίνα ποτ’ εἶχες ἐξανδρούμενος; ἠλλαντοπώλουν καί
τι καὶ βινεσκόμην. οἴμοι κακοδαίμων· οὐκέτ’ οὐδέν εἰμ’
ἐγώ. λεπτή τις ἐλπίς ἐστ’ ἐφ’ ἧς ὀχούμεθα. καί μοι
τοσοῦτον εἰπέ· πότερον ἐν ἀγορᾷ ἠλλαντοπώλεις ἐτεὸν ἢ
’πὶ ταῖς πύλαις; ἐπὶ ταῖς πύλαισιν, οὗ τὸ τάριχος ὤνιον.
οἴμοι πέπρακται τοῦ θεοῦ τὸ θέσφατον. κυλίνδετ’ εἴσω τόνδε
τὸν δυσδαίμονα. ὦ στέφανε χαίρων ἄπιθι, κεἴ σ’ ἄκων ἐγὼ
λείπω· σὲ δ’ ἄλλος τις λαβὼν κεκτήσεται, κλέπτης μὲν οὐκ ἂν
μᾶλλον, εὐτυχὴς δ’ ἴσως. Ἑλλάνιε Ζεῦ σὸν τὸ νικητήριον. ὦ
χαῖρε καλλίνικε καὶ μέμνησ’ ὅτι ἀνὴρ γεγένησαι δῑ ἐμέ·
καί σ’ αἰτῶ βραχύ, ὅπως ἔσομαί σοι Φανὸς ὑπογραφεὺς
δικῶν. ἐμοὶ δέ γ’ ὅ τι σοι τοὔνομ’ εἴπ’. Ἀγοράκριτος· ἐν
τἀγορᾷ γὰρ κρινόμενος ἐβοσκόμην. Ἀγορακρίτῳ τοίνυν
ἐμαυτὸν ἐπιτρέπω, καὶ τὸν Παφλαγόνα παραδίδωμι τουτονί. καὶ
μὴν ἐγώ σ’ ὦ Δῆμε θεραπεύσω καλῶς, ὥσθ’ ὁμολογεῖν σε
μηδέν’ ἀνθρώπων ἐμοῦ ἰδεῖν ἀμείνω τῇ Κεχηναίων πόλει. τί
κάλλιον ἀρχομένοισιν ἢ καταπαυομένοισιν ἢ θοᾶν ἵππων
ἐλατῆρας ἀείδειν, †μηδὲν ἐς† Λυσίστρατον, μηδὲ Θούμαντιν τὸν
ἀνέστιον αὖ λυπεῖν ἑκούσῃ καρδίᾳ; καὶ γὰρ οὗτος ὦ
φίλ’ Ἄπολλον <ἀεὶ> πεινῇ, θαλεροῖς δακρύοις σᾶς ἁπτόμενος
φαρέτρας Πυθῶνι δίᾳ μὴ κακῶς πένεσθαι. λοιδορῆσαι τοὺς
πονηροὺς οὐδέν ἐστ’ ἐπίφθονον, ἀλλὰ τιμὴ τοῖσι χρηστοῖς,
ὅστις εὖ λογίζεται. εἰ μὲν οὖν ἄνθρωπος, ὃν δεῖ πόλλ’
ἀκοῦσαι καὶ κακά, αὐτὸς ἦν ἔνδηλος, οὐκ ἂν ἀνδρὸς
ἐμνήσθην φίλου. νῦν δ’ Ἀρίγνωτον γὰρ οὐδεὶς ὅστις οὐκ
ἐπίσταται, ὅστις ἢ τὸ λευκὸν οἶδεν ἢ τὸν ὄρθιον νόμον.
ἔστιν οὖν ἀδελφὸς αὐτῷ τοὺς τρόπους οὐ συγγενής,
Ἀριφράδης πονηρός. ἀλλὰ τοῦτο μὲν καὶ βούλεται· ἔστι δ’ οὐ
μόνον πονηρός, οὐ γὰρ οὐδ’ ἂν ᾐσθόμην, οὐδὲ παμπόνηρος,
ἀλλὰ καὶ προσεξηύρηκέ τι. τὴν γὰρ αὑτοῦ γλῶτταν αἰσχραῖς
ἡδοναῖς λυμαίνεται, ἐν κασωρείοισι λείχων τὴν ἀπόπτυστον
δρόσον, καὶ μολύνων τὴν ὑπήνην καὶ κυκῶν τὰς ἐσχάρας, καὶ
Πολυμνήστεια ποιῶν καὶ ξυνὼν Οἰωνίχῳ. ὅστις οὖν τοιοῦτον
ἄνδρα μὴ σφόδρα βδελύττεται, οὔ ποτ’ ἐκ ταὐτοῦ μεθ’ ἡμῶν
πίεται ποτηρίου. ἦ πολλάκις ἐννυχίαισι φροντίσι συγγεγένημαι,
καὶ διεζήτηχ’ ὁπόθεν ποτὲ φαύλως ἐσθίει Κλεώνυμος. φασὶ
<μὲν> γὰρ αὐτὸν ἐρεπτόμενον τὰ τῶν ἐχόντων ἀνέρων οὐκ
ἂν ἐξελθεῖν ἀπὸ τῆς σιπύης· τοὺς δ’ ἀντιβολεῖν ἂν ὅμως·
‘ἴθ’ ὦ ἄνα πρὸς γονάτων, ἔξελθε καὶ σύγγνωθι τῇ
τραπέζῃ.’ φασὶν ἀλλήλαις ξυνελθεῖν τὰς τριήρεις ἐς λόγον,
καὶ μίαν λέξαι τιν’ αὐτῶν ἥτις ἦν γεραιτέρα· ‘οὐδὲ
πυνθάνεσθε ταῦτ’ ὦ παρθένοι τἀν τῇ πόλει; φασὶν αἰτεῖσθαί
τιν’ ἡμῶν ἑκατὸν ἐς Καρχηδόνα ἄνδρα μοχθηρὸν πολίτην
ὀξίνην Ὑπέρβολον·’ ταῖς δὲ δόξαι δεινὸν εἶναι τοῦτο κοὐκ
ἀνασχετόν, καί τιν’ εἰπεῖν ἥτις ἀνδρῶν ἆσσον οὐκ
ἐληλύθει· ‘ἀποτρόπαἰ οὐ δῆτ’ ἐμοῦ γ’ ἄρξει ποτ’, ἀλλ’
ἐάν με χρῇ, ὑπὸ τερηδόνων σαπεῖσ’ ἐνταῦθα καταγηράσομαι·’
‘οὐδὲ Ναυφάντης γε τῆς Ναύσωνος, οὐ δῆτ’ ὦ θεοί, εἴπερ ἐκ
πεύκης γε κἀγὼ καὶ ξύλων ἐπηγνύμην. ἢν δ’ ἀρέσκῃ ταῦτ’
Ἀθηναίοις, καθῆσθαί μοι δοκεῖ ἐς τὸ Θησεῖον πλεούσαις ἢ
’πὶ τῶν σεμνῶν θεῶν. οὐ γὰρ ἡμῶν γε στρατηγῶν ἐγχανεῖται
τῇ πόλει· ἀλλὰ πλείτω χωρὶς αὐτὸς ἐς κόρακας, εἰ
βούλεται, τὰς σκάφας, ἐν αἷς ἐπώλει τοὺς λύχνους,
καθελκύσας.’ εὐφημεῖν χρὴ καὶ στόμα κλῄειν καὶ μαρτυριῶν
ἀπέχεσθαι, καὶ τὰ δικαστήρια συγκλῄειν οἷς ἡ πόλις ἥδε
γέγηθεν, ἐπὶ καιναῖσιν δ’ εὐτυχίαισιν παιωνίζειν τὸ θέατρον.
ὦ ταῖς ἱεραῖς φέγγος Ἀθήναις καὶ ταῖς νήσοις ἐπίκουρε,
τίν’ ἔχων φήμην ἀγαθὴν ἥκεις, ἐφ’ ὅτῳ κνισῶμεν ἀγυιάς;
τὸν Δῆμον ἀφεψήσας ὑμῖν καλὸν ἐξ αἰσχροῦ πεποίηκα. καὶ
ποῦ ’στιν νῦν ὦ θαυμαστὰς ἐξευρίσκων ἐπινοίας; ἐν ταῖσιν
ἰοστεφάνοις οἰκεῖ ταῖς ἀρχαίαισιν Ἀθήναις. πῶς ἂν
ἴδοιμεν; ποίαν <τιν’> ἔχει σκευήν; ποῖος γεγένηται; οἷός
περ Ἀριστείδῃ πρότερον καὶ Μιλτιάδῃ ξυνεσίτει. ὄψεσθε δέ·
καὶ γὰρ ἀνοιγνυμένων ψόφος ἤδη τῶν προπυλαίων. ἀλλ’
ὀλολύξατε φαινομέναισιν ταῖς ἀρχαίαισιν Ἀθήναις καὶ
θαυμασταῖς καὶ πολυύμνοις, ἵν’ ὁ κλεινὸς Δῆμος ἐνοικεῖ. ὦ
ταὶ λιπαραὶ καὶ ἰοστέφανοι καὶ ἀριζήλωτοι Ἀθῆναι, δείξατε
τὸν τῆς Ἑλλάδος ὑμῖν καὶ τῆς γῆς τῆσδε μόναρχον. ὅδ’
ἐκεῖνος ὁρᾶν τεττιγοφόρας, ἀρχαίῳ σχήματι λαμπρός, οὐ
χοιρινῶν ὄζων ἀλλὰ σπονδῶν, σμύρνῃ κατάλειπτος. χαῖρ’ ὦ
βασιλεῦ τῶν Ἑλλήνων· καί σοι ξυγχαίρομεν ἡμεῖς. τῆς γὰρ
πόλεως ἄξια πράττεις καὶ τοῦ ’ν Μαραθῶνι τροπαίου. ὦ
φίλτατ’ ἀνδρῶν ἐλθὲ δεῦρ’ Ἀγοράκριτε. ὅσα με δέδρακας
ἀγάθ’ ἀφεψήσας. ἐγώ; ἀλλ’ ὦ μέλ’ οὐκ οἶσθ’ οἷος ἦσθ’
αὐτὸς πάρος, οὐδ’ οἷ’ ἔδρας· ἐμὲ γὰρ νομίζοις ἂν θεόν.
τί δ’ ἔδρων, κάτειπέ μοι, πρὸ τοῦ; ποῖός τις ἦ; πρῶτον
μέν, ὁπότ’ εἴποι τις ἐν τἠκκλησίᾳ, ‘ὦ Δῆμ’ ἐραστής εἰμι
σὸς φιλῶ τέ σε καὶ κήδομαί σου καὶ προβουλεύω μόνος,’
τούτοις ὁπότε χρήσαιτό τις προοιμίοις, ἀνωρτάλιζες
κἀκερουτίας. ἐγώ; εἶτ’ ἐξαπατήσας σ’ ἀντὶ τούτων ᾤχετο.
τί φῄς; ταυτί μ’ ἔδρων, ἐγὼ δὲ τοῦτ’ οὐκ ᾐσθόμην; τὰ δ’
ὦτά γ’ ἄν σου νὴ Δί’ ἐξεπετάννυτο ὥσπερ σκιάδειον καὶ
πάλιν ξυνήγετο. οὕτως ἀνόητος ἐγεγενήμην καὶ γέρων; καὶ νὴ
Δί’ εἴ γε δύο λεγοίτην ῥήτορε, ὁ μὲν ποιεῖσθαι ναῦς μακρὰς
ὁ δ’ ἕτερος αὖ καταμισθοφορῆσαι τοῦθ’, ὁ τὸν μισθὸν λέγων
τὸν τὰς τριήρεις παραδραμὼν ἂν ᾤχετο. οὗτος τί κύπτεις;
οὐχὶ κατὰ χώραν μενεῖς; αἰσχύνομαί τοι ταῖς πρότερον
ἁμαρτίαις. ἀλλ’ οὐ σὺ τούτων αἴτιος, μὴ φροντίσῃς, ἀλλ’
οἵ σε ταῦτ’ ἐξηπάτων. νυνδὶ φράσον· ἐάν τις εἴπῃ
βωμολόχος ξυνήγορος· ‘οὐκ ἔστιν ὑμῖν τοῖς δικασταῖς ἄλφιτα,
εἰ μὴ καταγνώσεσθε ταύτην τὴν δίκην·’ τοῦτον τί δράσεις,
εἰπέ, τὸν ξυνήγορον; ἄρας μετέωρον ἐς τὸ βάραθρον ἐμβαλῶ,
ἐκ τοῦ λάρυγγος ἐκκρεμάσας Ὑπέρβολον. τουτὶ μὲν ὀρθῶς καὶ
φρονίμως ἤδη λέγεις· τὰ δ’ ἄλλα, φέρ’ ἴδω, πῶς πολιτεύσει
φράσον. πρῶτον μὲν ὁπόσοι ναῦς ἐλαύνουσιν μακράς,
καταγομένοις τὸν μισθὸν ἀποδώσω ’ντελῆ. πολλοῖς γ’ ὑπολίσφοις
πυγιδίοισιν ἐχαρίσω. ἔπειθ’ ὁπλίτης ἐντεθεὶς ἐν καταλόγῳ
οὐδεὶς κατὰ σπουδὰς μετεγγραφήσεται, ἀλλ’ ὥσπερ ἦν τὸ
πρῶτον ἐγγεγράψεται. τοῦτ’ ἔδακε τὸν πόρπακα τὸν Κλεωνύμου.
οὐδ’ ἀγοράσει γ’ ἀγένειος οὐδεὶς ἐν ἀγορᾷ. ποῦ δῆτα
Κλεισθένης ἀγοράσει καὶ Στράτων; τὰ μειράκια ταυτὶ λέγω τἀν
τῷ μύρῳ, ἃ στωμυλεῖται τοιαδὶ καθήμενα· ‘σοφός γ’ ὁ Φαίαξ
δεξιῶς τ’ οὐκ ἀπέθανεν. συνερτικὸς γάρ ἐστι καὶ περαντικός,
καὶ γνωμοτυπικὸς καὶ σαφὴς καὶ κρουστικός, καταληπτικός τ’
ἄριστα τοῦ θορυβητικοῦ.’ οὔκουν καταδακτυλικὸς σὺ τοῦ
λαλητικοῦ; μὰ Δί’ ἀλλ’ ἀναγκάσω κυνηγετεῖν ἐγὼ τούτους
ἅπαντας, παυσαμένους ψηφισμάτων. ἔχε νυν ἐπὶ τούτοις τουτονὶ
τὸν ὀκλαδίαν, καὶ παῖδ’ ἐνόρχην, ὅσπερ οἴσει τόνδε σοι·
κἄν που δοκῇ σοι, τοῦτον ὀκλαδίαν ποίει. μακάριος ἐς
τἀρχαῖα δὴ καθίσταμαι. φήσεις γ’, ἐπειδὰν τὰς τριακοντούτιδας
σπονδὰς παραδῶ σοι. δεῦρ’ ἴθ’ αἱ Σπονδαὶ ταχύ. ὦ Ζεῦ
πολυτίμηθ’ ὡς καλαί· πρὸς τῶν θεῶν, ἔξεστιν αὐτῶν
κατατριακοντουτίσαι; πῶς ἔλαβες αὐτὰς ἐτέον; οὐ γὰρ ὁ
Παφλαγὼν ἀπέκρυπτε ταύτας ἔνδον, ἵνα σὺ μὴ λάβῃς; νῦν
οὖν ἐγώ σοι παραδίδωμ’ ἐς τοὺς ἀγροὺς αὐτὰς ἰέναι
λαβόντα. τὸν δὲ Παφλαγόνα, ὃς ταῦτ’ ἔδρασεν, εἴφ’ ὅ τι
ποιήσεις κακόν. οὐδὲν μέγ’ ἀλλ’ ἢ τὴν ἐμὴν ἕξει τέχνην·
ἐπὶ ταῖς πύλαις ἀλλαντοπωλήσει μόνος, τὰ κύνεια μιγνὺς τοῖς
ὀνείοις πράγμασιν, μεθύων τε ταῖς πόρναισι λοιδορήσεται, κἀκ
τῶν βαλανείων πίεται τὸ λούτριον. εὖ γ’ ἐπενόησας οὗπέρ
ἐστιν ἄξιος, πόρναισι καὶ βαλανεῦσι διακεκραγέναι, καί σ’
ἀντὶ τούτων ἐς τὸ πρυτανεῖον καλῶ ἐς τὴν ἕδραν θ’, ἵν’
ἐκεῖνος ἦν ὁ φαρμακός. ἕπου δὲ ταυτηνὶ λαβὼν τὴν
βατραχίδα· κἀκεῖνον ἐκφερέτω τις ὡς ἐπὶ τὴν τέχνην, ἵν’
ἴδωσιν αὐτὸν οἷς ἐλωβᾶθ’ οἱ ξένοι.