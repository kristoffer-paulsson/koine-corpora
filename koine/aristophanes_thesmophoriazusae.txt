ὦ Ζεῦ χελιδὼν ἆρά ποτε φανήσεται; ἀπολεῖ μ’ ἀλοῶν
ἅνθρωπος ἐξ ἑωθινοῦ. οἷόν τε, πρὶν τὸν σπλῆνα κομιδῇ μ’
ἐκβαλεῖν, παρὰ σοῦ πυφέσθαι ποῖ μ’ ἄγεις ωὖριπίδη; ἀλλ’
οὐκ ἀκούειν δεῖ σε πάνθ’ ὅσ’ αὐτίκα ὄψει παρεστώς. πῶς
λέγεις; αὖθις φράσον. οὐ δεῖ μ’ ἀκούειν; οὐχ ἅ γ’ ἂν
μέλλῃς ὁρᾶν. οὐδ’ ἆρ’ ὁρᾶν δεῖ μ’; οὐχ ἅ γ’ ἂν
ἀκούειν δέῃ. πῶς μοι παραινεῖς; δεξιῶς μέντοι λέγεις. οὐ
φὴ|ς σὺ χρῆναί μ’ οὔτ’ ἀκούειν οὔθ’ ὁρᾶν; χωρὶς γὰρ
αὐτοῖν ἑκατέρου ’στὶν ἡ φύσις. τοῦ μήτ’ ἀκούειν μήθ’
ὁρᾶν; εὖ ἴσθ’ ὅτι. πῶς χωρίς; οὕτω ταῦτα διεκρίθη τότε.
αἰθὴρ γὰρ ὅτε τὰ πρῶτα διεχωρίζετο καὶ ζᾦ’ ἐν αὑτῷ
ξυνετέκνου κινούμενα, ᾧ μὲν βλέπειν χρὴ πρῶτ’ ἐμηχανήσατο
ὀφθαλμὸν ἀντίμιμον ἡλίου τροχῷ, ἀκοῇ δὲ χοάνην ὦτα
διετετρήνατο. διὰ τὴν χοάνην οὖν μήτ’ ἀκούω μήθ’ ὁρῶ; νὴ
τὸν Δί’ ἥδομαί γε τουτὶ προσμαθών. οἷόν γέ που ’στιν αἱ
σοφαὶ ξυνουσίαι. πόλλ’ ἂν μάθοις τοιαῦτα παρ’ ἐμοῦ. πῶς ἂν
οὖν πρὸς τοῖς ἀγαθοῖς τούτοισιν ἐξεύροιμ’ ὅπως ἔτι
προσμάθοιμι χωλὸς εἶναι τὼ σκέλει; βάδιζε δευρὶ καὶ πρόσεχε
τὸν νοῦν. ἰδού. ὁρᾷς τὸ θύριον τοῦτο; νὴ τὸν Ἡρακλέα
οἶμαί γε. σίγα νυν. σιωπῶ τὸ θύριον; ἄκοῡ. ἀκούω καὶ
σιωπῶ τὸ θύριον; ἐνταῦθ’ Ἀγάθων ὁ κλεινὸς οἰκῶν τυγχάνει
ὁ τραγῳδοποιός. ποῖος οὗτος Ἁγάθων; ἔστιν τις Ἀγάθων— μῶν
ὁ μέλας ὁ καρτερός; οὔκ, ἀλλ’ ἕτερός τις· οὐχ ἑόρακας
πώποτε; μῶν ὁ δασυπώγων; οὐχ ἑόρακας πώποτε; μὰ τὸν Δί’
οὔτοι γ’ ὥστε καί μέ γ’ εἰδέναι. καὶ μὴν βεβίνηκας σύ γ’,
ἀλλ’ οὐκ οἶσθ’ ἴσως. ἀλλ’ ἐκποδὼν πτήξωμεν, ὡς ἐξέρχεται
θεράπων τις αὐτοῦ πῦρ ἔχων καὶ μυρρίνας· προθυσόμενος ἔοικε
τῆς ποιήσεως. εὔφημος πᾶς ἔστω λαός, στόμα συγκλῄσας·
ἐπιδημεῖ γὰρ θίασος Μουσῶν ἔνδον μελάθρων τῶν δεσποσύνων
μελοποιῶν. ἐχέτω δὲ πνοὰς νήνεμος αἰθήρ, κῦμα δὲ πόντου μὴ
κελαδείτω γλαυκόν· βομβάξ. σίγα. τι λέγει; πτηνῶν τε γένη
κατακοιμάσθω, θηρῶν τ’ ἀγρίων πόδες ὑλοδρόμων μὴ λυέσθων.
βομβαλοβομβάξ. μέλλει γὰρ ὁ καλλιεπὴς Ἀγάθων πρόμος
ἡμέτερος— μῶν βινεῖσθαι; τίς ὁ φωνήσας; νήνεμος αἰθήρ.
δρυόχους τιθέναι δράματος ἀρχάς. κάμπτει δὲ νέας ἁψῖδας
ἐπῶν, τὰ δὲ τορνεύει, τὰ δὲ κολλομελεῖ, καὶ γνωμοτυπεῖ
κἀντονομάζει καὶ κηροχυτεῖ καὶ γογγύλλει καὶ χοανεύει. καὶ
λαικάζει. τίς ἀγροιώτας πελάθει θριγκοῖς; ὃς ἕτοιμος σοῦ
τοῦ τε ποιητοῦ τοῦ καλλιεποῦς κατὰ τοῦ θριγκοῦ συγγογγύλας
καὶ συστρέψας τουτὶ τὸ πέος χοανεῦσαι. ἦ που νέος γ’ ὢν
ἦσθ’ ὑβριστὴς ὦ γέρον. ὦ δαιμόνιε τοῦτον μὲν ἔα
χαίρειν, σὺ δὲ Ἀγάθωνά μοι δεῦρ’ ἐκκάλεσον πάσῃ τέχνῃ.
μηδὲν ἱκέτεῡ· αὐτὸς γὰρ ἔξεισιν τάχα. καὶ γὰρ μελοποιεῖν
ἄρχεται· χειμῶνος οὖν ὄντος κατακάμπτειν τὰς στροφὰς οὐ
ῥᾴδιον, ἢν μὴ προίῃ θύρασι πρὸς τὸν ἥλιον. τί οὖν
ἐγὼ δρῶ; περίμεν’, ὡς ἐξερχεται. ὦ Ζεῦ τί δρᾶσαι διανοεῖ
με τήμερον; νὴ τοὺς θεοὺς ἐγὼ πυθέσθαι βούλομαι τί τὸ
πρᾶγμα τουτί. τί στένεις; τί δυσφορεῖς; οὐ χρῆν σε κρύπτειν
ὄντα κηδεστὴν ἐμόν. ἔστιν κακόν μοι μέγα τι προπεφυραμένον.
ποῖόν τι; τῇδε θἠμέρᾳ κριθήσεται εἴτ’ ἔστ’ ἔτι ζῶν
εἴτ’ ἀπόλωλ’ Εὐριπίδης. καὶ πῶς; ἐπεὶ νῦν γ’ οὔτε τὰ
δικαστήρια μέλλει δικάζειν οὔτε βουλῆς ἐσθ’ ἕδρα, ἐπεὶ
τρίτη ’στὶ Θεσμοφορίων ἡ μέση. τοῦτ’ αὐτὸ γὰρ τοι κἀπολεῖν
με προσδοκῶ. αἱ γὰρ γυναῖκες ἐπιβεβουλεύκασί μοι κἀν
Θεσμοφόροιν μέλλουσι περί μου τήμερον ἐκκλησιάζειν ἐπ’
ὀλέθρῳ. τιὴ τί δή; ὁτιὴ τραγῳδῶ καὶ κακῶς αὐτὰς λέγω.
νὴ τὸν Ποσειδῶ καὶ δίκαιά <γ’> ἂν πάθοις. ἀτὰρ τίν’ ἐκ
τούτων σὺ μηχανὴν ἔχεις; Ἀγάθωνα πεῖσαι τὸν
τραγῳδοδιδάσκαλον ἐς Θεσμοφόροιν ἐλθεῖν. τί δράσοντ’; εἰπέ
μοι. ἐκκλησιάσοντ’ ἐν ταῖς γυναιξὶ κἂν δέῃ λέξονθ’ ὑπὲρ
ἐμοῦ. πότερα φανερῶς ἢ λάθρᾳ; λάθρᾳ, στολὴν γυναικὸς
ἠμφιεσμένον. τὸ πρᾶγμα κομψὸν καὶ σφόδρ’ ἐκ τοῦ σοῦ τρόπου·
τοῦ γὰρ τεχνάζειν ἡμέτερος ὁ πυραμοῦς. σίγα. τί δ’ ἔστιν;
Ἁγάθων ἐξέρχεται. καὶ ποῖός ἐστιν; οὗτος οὑκκυκλούμενος.
ἀλλ’ ἢ τυφλὸς μέν εἰμ’· ἐγὼ γὰρ οὐχ ὁρῶ ἄνδρ’ οὐδέν’
ἐνθάδ’ ὄντα, Κυρήνην δ’ ὁρῶ. σίγα· μελῳδεῖν γὰρ
παρασκευάζεται. μύρμηκος ἀτραπούς, ἢ τί διαμινύρεται; ἱερὰν
χθονίαις δεξάμεναι λαμπάδα κοῦραι ξὺν ἐλευθέρᾳ πατρίδι
χορεύσασθε βοάν. τίνι δαιμόνων ὁ κῶμος; λέγε νυν. εὐπίστως
δὲ τοὐμὸν δαίμονας ἔχει σεβίσαι. ἄγε νυν ὄλβιζε Μοῦσα
χρυσέων ῥύτορα τόξων Φοῖβον, ὃς ἱδρύσατο χώρας γύαλα
Σιμουντίδι γᾷ. χαῖρε καλλίστας ἀοιδᾶς Φοῖβ’ ἐν εὐμούσοισι
τιμαῖς γέρας ἱερὸν προφέρων. τάν τ’ ἐν ὄρεσι δρυογόνοισι
κόραν ἀείσατ’ Ἄρτεμιν ἀγροτέραν. ἕπομαι κλῄζουσα σεμνὸν
γόνον ὀλβίζουσα Λατοῦς Ἄρτεμιν ἀπειρολεχῆ. Λατώ τε κρούματά
τ’ Ἀσιάδος ποδὶ †παράρυθμ’ εὔρυθμα Φρυγίων διανεύματα
Χαρίτων†. σέβομαι Λατώ τ’ ἄνασσαν κίθαρίν τε ματέρ’ ὕμνων
ἄρσενι βοᾷ δόκιμον, τᾷ φάος ἔσσυτο δαιμονίοις <θεοῦ>
ὄμμασιν ἁμετέρας τε δῑ αἰφνιδίου ὀπός. ὧν χάριν ἄνακτ’
ἄγαλλε Φοῖβον τιμᾷ. χαῖρ’ ὄλβιε παῖ Λατοῦς. ὡς ἡδὺ τὸ
μέλος ὦ πότνιαι Γενετυλλίδες καὶ θηλυδριῶδες καὶ
κατεγλωττισμένον καὶ μανδαλωτόν, ὥστ’ ἐμοῦ γ’ ἀκροωμένου
ὑπὸ τὴν ἕδραν αὐτὴν ὑπῆλθε γάργαλος. καί σ’ ὦ νεανίσχ’
ὅστις εἶ, κατ’ Αἰσχύλον ἐκ τῆς Λυκουργείας ἐρέσθαι
βούλομαι. ποδαπὸς ὁ γύννις; τίς πάτρα; τίς ἡ στολή; τίς ἡ
τάραξις τοῦ βίου; τί βάρβιτος λαλεῖ κροκωτῷ; τί δὲ λύρα
κεκρυφάλῳ; τί λήκυθος καὶ στρόφιον; ὡς οὐ ξύμφορον. τίς δαὶ
κατόπτρου καὶ ξίφους κοινωνία; τίς δ’ αὐτὸς ὦ παῖ; πότερον
ὡς ἀνὴρ τρέφει; καὶ ποῦ πέος; ποῦ χλαῖνα; ποῦ Λακωνικαί;
ἀλλ’ ὡς γυνὴ δῆτ’· εἶτα ποῦ τὰ τιτθία; τί φῄς; τί
σιγᾷς; ἀλλὰ δῆτ’ ἐκ τοῦ μέλους ζητῶ σ’, ἐπειδή γ’ αὐτὸς
οὐ βούλει φράσαι; ὦ πρέσβυ πρέσβυ, τοῦ φθόνου μὲν τὸν
ψόγον ἤκουσα, τὴν δ’ ἄλγησιν οὐ παρεσχόμην· ἐγὼ δὲ τὴν
ἐσθῆθ’ ἅμα γνώμῃ φορῶ. χρὴ γὰρ ποιητὴν ἄνδρα πρὸς τὰ
δράματα ἃ δεῖ ποιεῖν πρὸς ταῦτα τοὺς τρόπους ἔχειν.
αὐτίκα γυναικεῖ’ ἢν ποιῇ τις δράματα, μετουσίαν δεῖ τῶν
τρόπων τὸ σῶμ’ ἔχειν. οὐκοῦν κελητίζεις, ὅταν Φαίδραν
ποιῇς; ἀνδρεῖα δ’ ἢν ποιῇ τις, ἐν τῷ σώματι ἔνεσθ’
ὑπάρχον τοῦθ’. ἃ δ’ οὐ κεκτήμεθα, μίμησις ἤδη ταῦτα
συνθηρεύεται. ὅταν σατύρους τοίνυν ποιῇς, καλεῖν ἐμέ, ἵνα
συμποιῶ σοὔπισθεν ἐστυκὼς ἐγώ. ἄλλως τ’ ἄμουσόν ἐστι
ποιητὴν ἰδεῖν ἀγρεῖον ὄντα καὶ δασύν· σκέψαι δ’ ὅτι
Ἴβυκος ἐκεῖνος κἀνακρέων ὁ Τήιος κἀλκαῖος, οἳ περὶ
ἁρμονίαν ἐχύμισαν, ἐμιτροφόρουν τε καὶ διεκλῶντ’ Ἰωνικῶς,
καὶ Φρύνιχος, τοῦτον γὰρ οὖν ἀκήκοας, αὐτός τε καλὸς ἦν
καὶ καλῶς ἠμπέσχετο· διὰ τοῦτ’ ἄρ’ αὐτοῦ καὶ κάλ’ ἦν τὰ
δράματα. ὅμοια γὰρ ποιεῖν ἀνάγκη τῇ φύσει. ταῦτ’ ἄρ’ ὁ
Φιλοκλέης αἰσχρὸς ὢν αἰσχρῶς ποιεῖ, ὁ δ’ αὖ Ξενοκλέης ὢν
κακὸς κακῶς ποιεῖ, ὁ δ’ αὖ Θέογνις ψυχρὸς ὢν ψυχρῶς ποιεῖ.
ἅπασ’ ἀνάγκη· ταῦτα γάρ τοι γνοὺς ἐγὼ ἐμαυτὸν ἐθεράπευσα.
πῶς πρὸς τῶν θεῶν; παῦσαι βαΰζων· καὶ γὰρ ἐγὼ τοιοῦτος
ἦν ὢν τηλικοῦτος, ἡνίκ’ ἠρχόμην ποιεῖν. μὰ τὸν Δί’ οὐ
ζηλῶ σε τῆς παιδεύσεως. ἀλλ’ ὧνπερ οὕνεκ’ ἦλθον, ἔα μ’
εἰπεῖν. λέγε. Ἀγάθων, σοφοῦ πρὸς ἀνδρός, ὅστις ἐν βραχεῖ
πολλοὺς καλῶς οἷός τε συντέμνειν λόγους. ἐγὼ δὲ καινῇ
ξυμφορᾷ πεπληγμένος ἱκέτης ἀφῖγμαι πρὸς σέ. τοῦ χρείαν
ἔχων; μέλλουσί μ’ αἱ γυναῖκες ἀπολεῖν τήμερον τοῖς
Θεσμοφορίοις, ὅτι κακῶς αὐτὰς λέγω. τίς οὖν παρ’ ἡμῶν
ἐστιν ὠφέλειά σοι; ἡ πᾶσ’· ἐὰν γὰρ ἐγκαθεζόμενος λάθρᾳ
ἐν ταῖς γυναιξίν, ὡς δοκῶν εἶναι γυνή, ὑπεραποκρίνῃ μου,
σαφῶς σώσεις ἐμέ. μόνος γὰρ ἂν λέξειας ἀξίως ἐμοῦ.
ἔπειτα πῶς οὐκ αὐτὸς ἀπολογεῖ παρών; ἐγὼ φράσω σοι. πρῶτα
μὲν γιγνώσκομαι· ἔπειτα πολιός εἰμι καὶ πώγων’ ἔχω, σὺ δ’
εὐπρόσωπος λευκὸς ἐξυρημένος γυναικόφωνος ἁπαλὸς εὐπρεπὴς
ἰδεῖν. Εὐριπίδη— τί ἔστιν; ἐποίησάς ποτε, ‘χαίρεις ὁρῶν
φῶς, πατέρα δ’ οὐ χαίρειν δοκεῖς;’ ἔγωγε. μή νυν ἐλπίσῃς
τὸ σὸν κακὸν ἡμᾶς ὑφέξειν. καὶ γὰρ ἂν μαινοίμεθ’ ἄν.
ἀλλ’ αὐτὸς ὅ γε σόν ἐστιν οἰκείως φέρε. τὰς συμφορὰς γὰρ
οὐχὶ τοῖς τεχνάσμασιν φέρειν δίκαιον ἀλλὰ τοῖς παθήμασιν.
καὶ μὴν ού γ’ ὦ κατάπυγον εὐρύπρωκτος εἶ οὐ τοῖς λόγοισιν
ἀλλὰ τοῖς παθήμασιν. τί δ’ ἔστιν ὅτι δέδοικας ἐλθεῖν
αὐτόσε; κάκιον ἀπολοίμην ἂν ἢ σύ. πῶς; ὅπως; δοκῶν
γυναικῶν ἔργα νυκτερείσια κλέπτειν ὑφαρπάζειν τε θήλειαν
Κύπριν. ἰδού γε κλέπτειν· νὴ Δία βινεῖσθαι μὲν οὖν. ἀτὰρ
ἡ πρόφασίς γε νὴ Δί’ εἰκότως ἔχει. τί οὖν; ποιήσεις
ταῦτα; μὴ δόκει γε σύ. ὦ τρισκακοδαίμων ὡς ἀπόλωλ’
Εὐριπίδης. ὦ φίλτατ’ ὦ κηδεστὰ μὴ σαυτὸν προδῷς. πῶς
οὖν ποιήσω δῆτα; τοῦτον μὲν μακρὰ κλάειν κέλεῡ, ἐμοὶ δ’
ὅ τι βούλει χρῶ λαβών. ἄγε νυν ἐπειδὴ σαυτὸν ἐπιδίδως
ἐμοί, ἀπόδυθι τουτὶ θοἰμάτιον. καὶ δὴ χαμαί. ἀτὰρ τί
μέλλεις δρᾶν μ’; ἀποξυρεῖν ταδί, τὰ κάτω δ’ ἀφεύειν. ἀλλὰ
πρᾶττ’, εἴ σοι δοκεῖ. ἢ μὴ’ πιδοῦν’ ἐμαυτὸν ὤφελόν ποτε.
Ἀγάθων σὺ μέντοι ξυροφορεῖς ἑκάστοτε, χρῆσόν τί νυν ἡμῖν
ξυρόν. αὐτὸς λάμβανε ἐντεῦθεν ἐκ τῆς ξυροδόκης. γενναῖος
εἶ. κάθιξε· φύσα τὴν γνάθον τὴν δεξιάν. ὤμοι. τί κέκραγας;
ἐμβαλῶ σοι πάτταλον, ἢν μὴ σιωπᾷς. ἀτταταῖ ἰατταταῖ.
οὗτος σὺ ποῖ θεῖς; ἐς τὸ τῶν σεμνῶν θεῶν· οὐ γὰρ μὰ τὴν
Δήμητρά γ’ ἐνταυθοῖ μενῶ τεμνόμενος. οὔκουν καταγέλαστος
δῆτ’ ἔσει τὴν ἡμίκραιραν τὴν ἑτέραν ψιλὴν ἔχων; ὀλίγον
μέλει μοι. μηδαμῶς πρὸς τῶν θεῶν προδῷς με· χώρει δεῦρο.
κακοδαίμων ἐγώ. ἔχ’ ἀτρέμα σαυτὸν κἀνάκυπτε· ποῖ στρέφει;
μυμῦ. τί μύξεις; πάντα πεποίηται καλῶς. οἴμοι κακοδαίμων,
ψιλὸς αὖ στρατεύσομαι. μὴ φροντίσῃ· ὡς εὐπρεπὴς φανεῖ
πάνυ. βούλει θεᾶσθαι σαυτόν; εἰ δοκεῖ, φέρε. ὁρᾷς σεαυτόν;
οὐ μὰ Δί’ ἀλλὰ Κλεισθένη. ἀνίστασ’, ἵν’ ἀφεύσω σε,
κἀγκύψας ἔχε. οἴμοι κακοδαίμων δελφάκιον γενήσομαι.
ἐνεγκάτω τις ἔνδοθεν δᾷδ’ ἢ λύχνον. ἐπίκυπτε· τὴν κέρκον
φυλάττου νυν ἄκραν. ἐμοὶ μελήσει νὴ Δία, πλήν γ’ ὅτι
κάομαι. οἴμοι τάλας. ὕδωρ ὕδωρ ὦ γείτονες. πρὶν
ἀντιλαβέσθαι †πρωκτὸν τῆς φλογός.† θάρρει. τί θαρρῶ
καταπεπυρπολημένος; ἀλλ’ οὐκ ἔτ’ οἰδὲν πρᾶγμά σοι· τὰ
πλεῖστα γὰρ ἀποπεπόνηκας. φῦ ἰοὺ τῆς ἀσβόλου. αἰθὸς
γεγένημαι πάντα τὰ περὶ τὴν τράμιν. μὴ φροντίσῃς· ἕτερος
γὰρ αὐτὰ σφογγιεῖ. οἰμώξετἄρ’ εἴ τις τὸν ἐμὸν πρωκτὸν
πλυνεῖ. Ἀγάθων, ἐπειδὴ σαυτὸν ἐπιδοῦναι φθονεῖς, ἀλλ’
ἱμάτιον γοῦν χρῆσον ἡμῖν τουτῳὶ καὶ στρόφιον· οὐ γὰρ
ταῦτά γ’ ὡς οὐκ ἔστ’ ἐρεῖς. λαμβάνετε καὶ χρῆσθ’· οὐ
φθονῶ. τί οὖν λάβω; ὅ τι; τὸν κροκωτὸν πρῶτον ἐνδύου
λαβών. νὴ τὴν Ἀφροδίτην ἡδύ γ’ ὄζει ποσθίου. σύζωσον
ἀνύσας. αἶρε νῦν στρόφιον. ἰδού. ἴθι νυν κατάστειλόν με
τὰ περὶ τὼ σκέλει. κεκρυφάλου δεῖ καὶ μίτρας. ἡδὶ μὲν οὖν
κεφαλὴ περίθετος, ἣν ἐγὼ νύκτωρ φορῶ. νὴ τὸν Δί’ ἀλλὰ
κἀπιτηδεία πάνυ. ἆρ’ ἁρμόσει μοι; νὴ Δί’ ἀλλ’ ἄριστ’
ἔχει. φέρ’ ἔγκυκλον· τουτὶ λάβ’ ἀπὸ τῆς κλινίδος.
ὑποδημάτων δεῖ. τἀμὰ ταυτὶ λάμβανε. ἆρ’ ἁρμόσει μοι;
χαλαρὰ γοῦν χαίρεις φορῶν. σὺ τοῦτο γίγνωσκ’· ἀλλ’ ἔχεις
γὰρ ὧν δέει, εἴσω τις ὡς τάχιστά μ’ ἐσκυκλησάτω. ἁνὴρ
μὲν ἡμῖν οὑτοσὶ καὶ δὴ γυνὴ τό γ’ εἶδος· ἢν λαλῇς δ’,
ὅπως τῷ φθέγματι γυναικιεῖς εὖ καὶ πιθανῶς. πειράσομαι.
βάδιζε τοίνυν. μὰ τὸν Ἀπόλλω οὔκ, ἤν γε μὴ ὀμόσῃς
ἐμοί— τί χρῆμα; συσσώσειν ἐμὲ πάσαις τέχναις, ἤν μοί τι
περιπίπτῃ κακόν. ὄμνυμι τοίνυν αἰθέρ’ οἴκησιν Διός. τί
μᾶλλον ἢ τὴν Ἱπποκράτους ξυνοικίαν; ὄμνυμι τοίνυν πάντας
ἄρδην τοὺς θεούς. μέμνησο τοίνυν ταῦθ’, ὅτι ἡ φρὴν
ὤμοσεν, ἡ γλῶττα δ’ οὐκ ὀμώμοκ’· οὐδ’ ὥρκωσ’ ἐγώ.
ἔκσπευδε ταχέως· ὡς τὸ τῆς ἐκκλησίας σημεῖον ἐν τῷ
Θεσμοφορείῳ φαίνεται. ἐγὼ δ’ ἄπειμι. δεῦρό νυν ὦ Θρᾷτθ’
ἕπου. ὦ Θρᾷττα θέασαι, καομένων τῶν λαμπάδων ὅσον τὸ
χρῆμ’ ἀνέρχεθ’ ὑπὸ τῆς λιγνύος. ἀλλ’ ὦ περικαλλεῖ
Θεσμοφόρω δέξασθέ με ἀγαθῇ τύχῃ καὶ δεῦρο <καὶ> πάλιν
οἴκαδε. ὦ Θρᾷττα τὴν κίστην κάθελε, κᾆτ’ ἔξελε τὸ
πόπανον, ὅπως λαβοῦσα θύσω τοῖν θεοῖν. δέσποινα πολυτίμητε
Δήμητερ φίλη καὶ Φερρέφαττα, πολλὰ πολλάκις μέ σοι θύειν
ἔχουσαν, εἰ δὲ μἀλλὰ νῦν λαθεῖν. καὶ τοῦ θυγατρίου χοῖρον
ἀνδρός μοι τυχεῖν πλουτοῦντος, ἄλλως δ’ ἠλιθίου κἀβελτέρου,
καὶ ποσθαλίσκον νοῦν ἔχειν μοι καὶ φρένας. ποῦ ποῦ καθίζωμ’
ἐν καλῷ, τῶν ῥητόρων ἵν’ ἐξακούω; σὺ δ’ ἄπιθ’ ὦ
Θρᾷττ’ ἐκποδών. [δούλοις γὰρ οὐκ ἔξεστ’ ἀκούειν τῶν
λόγων.] εὐφημία ’στω, εὐφημία ’στω. εὔχεσθε τοῖν Θεσμοφόροιν
τῇ Δήμητρι καὶ τῇ Κόρῃ καὶ τῷ Πλούτῳ καὶ τῇ
Καλλιγενείᾳ καὶ τῇ Κουροτρόφῳ τῇ Γῇ καὶ τῷ Ἑρμῇ καὶ
Χάρισιν ἐκκλησίαν τήνδε καὶ σύνοδον τὴν νῦν κάλλιστα καὶ
ἄριστα ποιῆσαι, πολυωφελῶς μὲν πόλει τῇ Ἀθηναίων τυχηρῶς δ’
ἡμῖν αὐταῖς. καὶ τὴν δρῶσαν τήν <τ’> ἀγορεύουσαν τὰ
βέλτιστα περὶ τὸν δῆμον τὸν Ἀθηναίων καὶ τὸν τῶν γυναικῶν
ταύτην νικᾶν. ταῦτ’ εὔχεσθε, καὶ ὑμῖν αὐταῖς τἀγαθά. ἰὴ
παιὼν ἰὴ παιών. χαίρωμεν. δεχόμεθα καὶ θεῶν γένος λιτόμεθα
ταῖσδ’ ἐπ’ εὐχαῖς φανέντας ἐπιχαρῆναι. Ζεῦ μεγαλώνυμε
χρυσολύρα τε Δῆλον ὃς ἔχεις ἱεράν, καὶ σὺ παγκρατὲς κόρα
γλαυκῶπι χρυσόλογχε πόλιν οἰκοῦσα περιμάχητον, ἐλθὲ δεῦρο.
καὶ πολυώνυμε θηροφόνη παῖ Λατοῦς χρυσώπιδος ἔρνος, σύ τε
πόντιε σεμνὲ Πόσειδον ἁλιμέδον προλιπὼν μυχὸν ἰχθυόεντ’
οἰστροδόνητον, Νηρέος ἐναλίου τε κόραι Νύμφαι τ’
ὀρείπλαγκτοι. χρυσέα τε φόρμιγξ ἰαχήσειεν ἐπ’ εὐχαῖς
ἡμετέραις· τελέως δ’ ἐκκλησιάσαιμεν Ἀθηναίων εὐγενεῖς
γυναῖκες. εὔχεσθε τοῖς θεοῖσι τοῖς Ὀλυμπίοις καὶ ταῖς
Ὀλυμπίαισι καὶ τοῖς Πυθίοις καὶ ταῖσι Πυθίαισι καὶ τοῖς
Δηλίοις καὶ ταῖσι Δηλίαισι τοῖς <τ’> ἄλλοις θεοῖς, εἴ τις
ἐπιβουλεύει τι τῷ δήμῳ κακὸν τῷ τῶν γυναικῶν ἢ
’πικηρυκεύεται Εὐριπίδῃ Μήδοις <τ’> ἐπὶ βλάβῃ τινὶ τῇ τῶν
γυναικῶν, ἢ τυραννεῖν ἐπινοεῖ ἢ τὸν τύραννον συγκατάγειν,
ἢ παιδίον ὑποβαλλομένης κατεῖπεν, ἢ δούλη τινὸς προαγωγὸς
οὖσ’ ἐνετρύλλισεν τῷ δεσπότῃ ἢ πεμπομένη τις ἀγγελίας
ψευδεῖς φέρει, ἢ μοιχὸς εἴ τις ἐξαπατᾷ ψευδῆ λέγων καὶ
μὴ δίδωσιν ἃν ὑπόσχηταί ποτε, ἢ δῶρά τις δίδωσι μοιχῷ
γραῦς γυνή, ἢ καὶ δέχεται προδιδοῦσ’ ἑταίρα τὸν φίλον,
κεἴ τις κάπηλος ἢ καπηλὶς τοῦ χοῶς ἢ τῶν κοτυλῶν τὸ
νόμισμα διαλυμαίνεται, κακῶς ἀπολέσθαι τοῦτον αὐτὸν κᾠκίαν
ἀρᾶσθε, ταῖς δ’ ἄλλαισιν ὑμῖν τοὺς θεοὺς εὔχεσθε πάσαις
πολλὰ δοῦναι κἀγαθά. ξυνευχόμεσθα τέλεα μὲν πόλει τέλεα δὲ
δήμῳ τάδ’ εὔγματα γενέσθαι, τὰ δ’ ἄρισθ’ ὅσαις προσήκει
νικᾶν λεγούσαις· ὁπόσαι δ’ ἐξαπατῶσιν παραβαίνουσί τε τοὺς
ὅρκους τοὺς νενομισμένους κερδῶν οὕνεκ’ ἐπὶ βλάβῃ, ἢ
ψηφίσματα καὶ νόμον ζητοῦσ’ ἀντιμεθιστάναι, τἀπόρρητά τε
τοῖσιν ἐχθροῖς τοῖς ἡμετέροις λέγουσ’, ἢ Μήδους ἐπάγουσι
γῇ κερδῶν οὕνεκ’ ἐπὶ βλάβῃ, ἀσεβοῦσιν ἀδικοῦσίν τε τὴν
πόλιν. ἀλλ’ ὦ παγκρατὲς Ζεῦ ταῦτα κυρώσειας, ὥσθ’ ἡμῖν
θεοὺς παραστατεῖν καίπερ γυναιξὶν οὔσαις. ἄκουε πᾶς. ἔδοξε
τῇ βουλῇ τάδε τῇ τῶν γυναικῶν· Τιμόκλεῑ ἐπεστάτει,
Λύσιλλ’ ἐγραμμάτευεν, εἶπε Ζωστράτη· ἐκκλησίαν ποιεῖν ἕωθεν
τῇ μέσῃ τῶν Θεσμοφορίων, ᾗ μάλισθ’ ἡμῖν σχολή, καὶ
χρηματίζειν πρῶτα περὶ Εὐριπίδου, ὅ τι χρὴ παθεῖν ἐκεῖνον·
ἀδικεῖν γὰρ δοκεῖ ἡμῖν ἁπάσαις. τίς ἀγορεύειν βούλεται;
ἐγώ. περίθου νυν τόνδε πρῶτον πρὶν λέγειν. σίγα σιώπα,
πρόσεχε τὸν νοῦν· χρέμπτεται γὰρ ἤδη ὅπερ ποιοῦσ’ οἱ
ῥήτορες. μακρὰν ἔοικε λέξειν. φιλοτιμίᾳ μὲν οὐδεμιᾷ μὰ
τὼ θεὼ λέξουσ’ ἀνέστην ὦ γυναῖκες· ἀλλὰ γὰρ βαρέως φέρω
τάλαινα πολὺν ἤδη χρόνον προπηλακιζομένας ὁρῶς ἡμᾶς ὑπὸ
Εὐριπίδου τοῦ τῆς λαχανοπωλητρίας καὶ πολλὰ καὶ παντοῖ’
ἀκουούσας κακά. τί γὰρ οὗτος ἡμᾶς οὐκ ἐπισμῇ τῶν κακῶν;
ποῦ δ’ οὐχὶ διαβέβληχ’, ὅπουπερ ἔμβραχυ εἰσὶν θεαταὶ καὶ
τραγῳδοὶ καὶ χοροί, τὰς μοιχοτρόπους, τὰς ἀνδρεραστίας
καλῶν, τὰς οἰνοπότιδας, τὰς προδότιδας, τὰς λάλους, τὰς
οὐδὲν ὑγιές, τὰς μέγ’ ἀνδράσιν κακόν· ὥστ’ εὐθὺς
εἰσιόντες ἀπὸ τῶν ἰκρίων ὑποβλέπουσ’ ἡμᾶς σκοποῦνταί τ’
εὐθέως μὴ μοιχὸς ἔνδον ᾖ τις ἀποκεκρυμμένος. δρᾶσαι δ’
ἔθ’ ἡμῖν οὐδὲν ὥσπερ καὶ πρὸ τοῦ ἔξεστι· τοιαῦθ’ οὗτος
ἐδίδαξεν κακὰ τοὺς ἄνδρας ἡμῶν· ὥστ’ ἐάνπερ τις πλέκῃ
γυνὴ στέφανον, ἐρᾶν δοκεῖ· κἂν ἐκβάλῃ σκεῦός τι κατὰ τὴν
οἰκίαν πλανωμένη, ἁνὴρ ἐρωτᾷ, ’τῷ κατέαγεν ἡ χύτρα; οὐκ
ἔσθ’ ὅπως οὐ τῷ Κορινθίῳ ξένῳ.’ κάμνει κόρη τις, εὐθὺς
ἁδελφὸς λέγει, ‘τὸ χρῶμα τοῦτό μ’ οὐκ ἀρέσκει τῆς κόρης.’
εἶεν, γυνή τις ὑποβαλέσθαι βούλεται ἀποροῦσα παίδων, οὐδὲ
τοῦτ’ ἔστιν λαθεῖν. ἅνδρες γὰρ ἤδη παρακάθηνται πλησίον·
πρὸς τοὺς γέροντάς θ’ οἳ πρὸ τοῦ τὰς μείρακας ἤγοντο,
διαβέβληκεν, ὥστ’ οὐδεὶς γέρων γαμεῖν ἐθέλει γυναῖκα διὰ
τοὔπος τοδὶ ‘δέσποινα γὰρ γέροντι νυμφίῳ γυνή.’ εἶτα διὰ
τοῦτον ταῖς γυναικωνίτισιν σφραγῖδας ἐπιβάλλουσιν ἤδη καὶ
μοχλοὺς τηροῦντες ἡμᾶς, καὶ προσέτι Μολοττικοὺς τρέφουσι
μορμολυκεῖα τοῖς μοιχοῖς κύνας. καὶ ταῦτα μὲν ξυγγνώσθ’. ἃ
δ’ ἦν ἡμῖν πρὸ τοῦ αὐταῖς ταμιεῦσαι καὶ προαιρούσαις
λαθεῖν ἄλφιτον ἔλαιον οἶνον, οὐδὲ ταῦτ’ ἔτι ἔξεστιν. οἱ
γὰρ ἄνδρες ἤδη κλῄδια αὐτοὶ φοροῦσι κρυπτὰ κακοηθέστατα
Λακωνίκ’ ἄττα, τρεῖς ἔχοντα γομφίους. πρὸ τοῦ μὲν οὖν ἦν
ἀλλ’ ὑποῖξαι τὴν θύραν ποιησαμέναισι δακτύλιον τριωβόλου, νῦν
δ’ οὗτος αὐτοὺς ᾡκότριψ Εὐριπίδης ἐδίδαξε θριπήδεστ’
ἔχειν σφραγίδια ἐξαψαμένους. νῦν οὖν ἐμοὶ τούτῳ δοκεῖ
ὄλεθρόν τιν’ ἡμᾶς κυρκανᾶν ἁμωσγέπως, ἢ φαρμάκοισιν ἢ
μιᾷ γέ τῳ τέχνῃ, ὅπως ἀπολεῖται. ταῦτ’ ἐγὼ φανερῶς
λέγω, τὰ δ’ ἄλλα μετὰ τῆς γραμματέως συγγράψομαι. οὔπω
ταύτης ἤκουσα πολυπλοκωτέρας γυναικὸς οὐδὲ δεινότερον
λεγούσης. πάντα γὰρ λέγει δίκαια, †πάσας δ’ ἰδέας ἐξήτασεν,
πάντα δ’ ἐβάστασεν φρενὶ πυκνῶς τε† ποικίλους λόγους ἀνηῦρεν
εὖ διεζητημένους· ὥστ’ ἂν εἰ λέγοι παρ’ αὐτὴν Ξενοκλέης ὁ
Καρκίνου, δοκεῖν ἂν αὐτόν, ὡς ἐγᾦμαι, πᾶσιν ὑμῖν
ἄντικρυς μηδὲν λέγειν. ὀλίγων ἕνεκα καὐτὴ παρῆλθον
ῥημάτων. τὰ μὲν γὰρ ἄλλ’ αὕτη κατηγόρηκεν εὖ· ἃ δ’ ἐγὼ
πέπονθα, ταῦτα λέξαι βούλομαι. ἐμοὶ γὰρ ἁνὴρ ἀπέθανεν μὲν
ἐν Κύπρῳ παιδάρια πέντε καταλιπών, ἁγὼ μόλις στεφανηπλοκοῦσ’
ἔβοσκον ἐν ταῖς μυρρίναις. τέως μὲν οὖν ἀλλ’ ἡμικάκως
ἐβοσκόμην· νῦν δ’ οὗτος ἐν ταῖσιν τραγῳδίαις ποιῶν τοὺς
ἄνδρας ἀναπέπεικεν οὐκ εἶναι θεούς· ὥστ’ οὐκέτ’
ἐμπολῶμεν οὐδ’ εἰς ἥμισυ. νῦν οὖν ἁπάσαισιν παραινῶ καὶ
λέγω τοῦτον κολάσαι τὸν ἄνδρα πολλῶν οὕνεκα· ἄγρια γὰρ
ἡμᾶς ὦ γυναῖκες δρᾷ κακά, ἅτ’ ἐν ἀγρίοισι τοῖς λαχάνοις
αὐτὸς τραφείς. ἀλλ’ εἰς ἀγορὰν ἄπειμι· δεῖ γὰρ ἀνδράσιν
πλέξαι στεφάνους συνθηματιαίους εἴκοσιν. ἕτερον αὖ τι λῆμα
τοῦτο κομψότερον ἔτ’ ἢ τὸ πρότερον ἀναπέφηνεν. οἷα
κατεστωμύλατο οὐκ ἄκαιρα, φρένας ἔχουσα καὶ πολύπλοκον
νόημ’, οὐδ’ ἀσύνετ’ ἀλλὰ πιθανὰ πάντα. δεῖ δὲ ταύτης τῆς
ὕβρεως ἡμῖν τὸν ἄνδρα περιφανῶς δοῦναι δίκην. τὸ μὲν ὦ
γυναῖκες ὀξυθυμεῖσθαι σφόδρα Εὐριπίδῃ, τοιαῦτ’ ἀκουούσας
κακά, οὐ θαυμάσιόν ἐστ’, οὐδ’ ἐπιζεῖν τὴν χολήν. καὐτὴ
γὰρ ἔγωγ’, οὕτως ὀναίμην τῶν τέκνων, μισῶ τὸν ἄνδρ’
ἐκεῖνον, εἰ μὴ μαίνομαι. ὅμως δ’ ἐν ἀλλήλαισι χρὴ δοῦναι
λόγον· αὐταὶ γάρ ἐσμεν, κοὐδεμί’ ἔκφορος λόγου. τί ταῦτ’
ἔχουσαι ’κεῖνον αἰτιώμεθα βαρέως τε φέρομεν, εἰ δύ’ ἡμῶν
ἢ τρία κακὰ ξυνειδὼς εἶπε δρώσας μυρία; ἐγὼ γὰρ αὐτὴ
πρῶτον, ἵνα μἄλλην λέγω, ξύνοιδ’ ἐμαυτῇ πολλὰ <δείν’·>
ἐκεῖνο δ’ οὖν δεινότατον, ὅτε νύμφη μὲν ἦν τρεῖς ἡμέρας,
ὁ δ’ ἀνὴρ παρ’ ἐμοὶ καθηῦδεν· ἦν δέ μοι φίλος, ὅσπερ με
διεκόρησεν οὖσαν ἑπτέτιν. οὖτος πόθῳ μου ’κνυεν ἐλθὼν τὴν
θύραν· κᾆτ’ εὐφὺς ἔγνων· εἶτα καταβαίνω λάθρᾳ. ὁ δ’
ἀνὴρ ἐρωτᾷ ‘ποῖ σὺ καταβαίνεισ’; ‘ὅποι; στρόφος μ’ ἔχει
τὴν γαστέρ ὦνερ κὠδύνη· ἐς τὸν κοπρῶν’ οὖν ἔρχομαι.’
‘βάδιζέ νυν·’ κᾆθ’ ὁ μὲν ἔτριβε κεδρίδας ἄννηθον σφάκον·
ἐγὼ δὲ καταχέασα τοῦ στροφέως ὕδωρ ἐξῆλθον ὡς τὸν μοιχόν·
εἶτ’ ἠρειδόμην παρὰ τὸν Ἀγυιᾶ κύβδ’ ἐχομένη τῆς δάφνης.
ταῦτ’ οὐδεπώποτ’ εἶφ’, ὁρᾶτ’, Εὐριπίδης· οὐδ’ ὡς ὑπὸ τῶν
δούλων τε κὠρεωκόμων σποδούμεθ’, ἢν μὴ ’χωμεν ἕτερον, οὐ
λέγει· οὐδ’ ὡς ὅταν μάλισθ’ ὑπό του ληκώμεθα τὴν νύχθ’,
ἕωθεν σκόροδα διαμασώμεθα, ἵν’ ὀσφρόμενος ἁνὴρ ἀπὸ
τείχους εἰσιὼν μηδὲν κακὸν δρᾶν ὑποτοπῆται. ταῦθ’, ὁρᾷς,
οὐπώποτ’ εἶπεν. εἰ δὲ Φαίδραν λοιδορεῖ, ἡμῖν τί τοῦτ’
ἔστ’; οὐδ’ ἐκεῖν’ εἴρηκέ πω, ὡς ἡ γυνὴ δεικνῦσα τἀνδρὶ
τοὔγκυκλον †ὑπ’ αὐγὰς † οἷόν ἐστιν, ἐγκεκαλυμμένον τὸν
μοιχὸν ἐξέπεμψεν, οὐκ εἴρηκέ πω. ἑτέραν δ’ ἐγᾦδ’ ἣ
’φασκεν ὠδίνειν γυνὴ δέχ’ ἡμέρας, ἔως ἐπρίατο παιδίον· ὁ
δ’ ἀνὴρ περιέτρεχ’ ὠκυτόκῑ ὠνούμενος· τὸ δ’ εἰσέφερε γραῦς
ἐν χύτρᾳ τὸ παιδίον, ἵνα μὴ βό η, κηρίῳ βεβυσμένον· εἶθ’
ὡς ἔνευσεν ἡ φέρουσ’, εὐθὺς βοᾷ, ‘ἄπελθ’ ἄπελθ’, ἤδη
γὰρ ὦνέρ μοι δοκῶ τέξειν.’ τὸ γὰρ ἦτρον τῆς χύτρας
ἐλάκτισεν· χὠ μὲν γεγηθὼς ἔτρεχεν, ἡ δ’ ἐξέσπασεν ἐκ τοῦ
στόματος τοῦ παιδίου, τὸ δ’ ἀνέκραγεν. εἶθ’ ἡ μιαρὰ γραῦς,
ἣ ’φερεν τὸ παιδίον, θεῖ μειδιῶσα πρὸς τὸν ἄνδρα καὶ
λέγει, ‘λέων λέων σοι γέγονεν, αὔτ’ ἔκμαγμα σόν, τά τ’
ἄλλ’ ἁπαξάπαντα καὶ τὸ πόσθιον τῷ σῷ προσόμοιον, στρεβλὸν
ὥσπερ κύτταρον.’ ταῦτ’ οὐ ποιοῦμεν τὰ κακά; νὴ τὴν Ἄρτεμιν
ἡμεῖς γε. κᾆτ’ Εὐριπίδῃ θυμούμεθα, οὐδὲν παθοῦσαι μεῖζον
ἢ δεδράκαμεν; τουτὶ μέντοι θαυμαστόν, ὁπόθεν ηὑρέθη τὸ
χρῆμα, χἤτις ἐξέθρεψε χώρα τήνδε τὴν θρασεῖαν οὕτω. τάδε
γὰρ εἰπεῖν τὴν πανοῦργον κατὰ τὸ φανερὸν ὧδ’ ἀναιδῶς οὐκ
ἂν ᾠόμην ἐν ἡμῖν οὐδὲ τολμῆσαί ποτ’ ἄν. ἀλλ’ ἅπαν
γένοιτ’ ἂν ἤδη· τὴν παροιμίαν δ’ ἐπαινῶ τὴν παλαιάν· ὑπὸ
λίθῳ γὰρ παντί νου χρὴ μὴ δάκῃ ῥητωρ ἀθρεῖν. ἀλλ’ οὐ γάρ
ἐστι τῶν ἀναισχύτων φύσει γυναικῶν οὐδὲν κάκιον εἰς ἄπαντα
πλὴν ἄρ’ εἰ γυναῖκες. οὔ τοι μὰ τὴν Ἄγλαυρον ὦ γυναῖκες
εὖ φρονεῖτε, ἀλλ’ ἢ πεφάρμαχθ’ ἢ κακόν τι μέγα πεπόνθατ’
ἄλλο, ταύτην ἐῶσαι τὴν φθόρον τοιαῦτα περιυβρίζειν ἡμᾶς
ἁπάσας. εἰ μὲν οἶν τις ἔστιν· εἰ δὲ μή, ἡμεῖς αὐταί τε
καὶ τὰ δουλάρια τέφραν ποθὲν λαβοῦσαι ταύτης ἀποψιλώσομεν
τὸν χοῖρον, ἵνα διδαχθῇ γυνὴ γυναῖκας οὖσα μὴ κακῶς
λέγειν τὸ λοιπόν. μὴ δῆτα τόν γε χοῖρον ὦ γυναῖκες. εἰ γὰρ
οὔσης παρρησίας κἀξὸν λέγειν ὅσαι πάρεσμεν ἀσταί, εἶτ’
εἶπον ἁγίγνωσκον ὑπὲρ Εὐριπίδου δίκαια, διὰ τοῦτο
τιλλομένην με δεῖ δοῦναι δίκην ὑφ’ ὑμῶν; οὐ γάρ σε δεῖ
δοῦναι δίκην; ἥτις μόνη τέτληκας ὑπὲρ ἀνδρὸς ἀντειπεῖν,
ὃς ἡμᾶς πολλὰ κακὰ δέδρακεν ἐπίτηδες εὑρίσκων λόγους,
ὅπου γυνὴ πονηρὰ ἐγένετο, Μελανίππας ποιῶν Φαίδρας τε·
Πηνελόπην δὲ οὐπώποτ’ ἐποίησ’, ὅτι γυνὴ σώφρων ἔδοξεν
εἶναι. ἐγὼ γὰρ οἶδα ταἴτιον. Μίαν γὰρ οὐκ ἂν εἴποις
τῶν νῦν γυναικῶν Πηνελόπην, Παίδρας δ’ ἁπαξαπάσας. ἀκούετ’
ὦ γυναῖκες οἷ’ εἴρηκεν ἡ πανοῦργος ἡμᾶς ἁπάσας αὖθις
αὖ. καὶ νὴ Δί’ οὐδέπω γε εἴρηχ’ ὅσα ξύνοιδ’· ἐπεὶ
βούλεσθε πλείον’ εἴπω; ἀλλ’ οὐκ ἂν ἔτ’ ἔχοις· ὅσα γὰρ
ᾔδησθ’ ἐξέχεας ἅπαντα. μὰ Δί’ οὐδέπω τὴν μυριοστὴν
μοῖραν ὧν ποιοῦμεν. ἐπεὶ τάδ’ οὐκ εἴρηχ’, ὁρᾷς, ὡς
στλεγγίδας λαβοῦσαι ἔπειτα σιφωνίζομεν τὸν οἶνον.
ἐπιτριβείης. ὥς τ’ αὖ τὰ κρέ’ ἐξ Ἀπατουρίων ταῖς
μαστροποῖς διδοῦσαι ἔπειτα τὴν γαλῆν φαμεν— τάλαιν’ ἐγώ·
φλυαρεῖς. οὐδ’ ὡς τὸν ἄνδρα τῷ πελέκει γυνὴ κατεσπόδησεν,
οὐκ εἶπον· οὐδ’ ὡς φαρμάκοις ἑτέρα τὸν ἄνδρ’ ἔμηνεν,
οὐδ’ ὡς ὑπὸ τῇ πυέλῳ κατώρυξέν ποτ’— ἐξόλοιο. ἁχαρνικὴ
τὸν πατέρα. ταυτὶ δῆτ’ ἀνέκτ’ ἀκούειν; οὐδ’ ὡς σὺ τῆς
δούλης τεκούσης ἄρρεν εἶτα σαυτῇ τοῦθ’ ὑπεβάλου, τὸ σὸν
δὲ θυγάτριον παρῆκας αὐτῇ. οὔ τοι μὰ τὼ θεὼ σὺ
καταπροίξει λέγουσα ταυτί, ἀλλ’ ἐκποκιῶ σου τὰς ποκάδας. οὐ
δὴ μὰ Δία σύ γ’ ἅψει. καὶ μὴν ἰδού. καὶ μὴν ἰδού. λαβὲ
θοἰμάτιον Φιλίστη. πρόσθες μόνον, κἀγώ σε νὴ τὴν Ἄρτεμιν—
τί δράσεις; τὸν σησαμοῦνθ’ ὃν κατέφαγες, τοῦτον χεσεῖν
ποιήσω. παύσασθε λοιδορούμεναι· καὶ γὰρ γυνή τις ἡμῖν
ἐσπουδακυῖα προστρέχει. πρὶν οὖν ὁμοῦ γενέσθαι, σιγᾶθ’,
ἵν’ αὐτῆς κοσμίως πυθώμεθ’ ἅττα λέξει. φίλαι γυναῖκες
ξυγγενεῖς τοὐμοῦ τρόπου· ὅτι μὲν φίλος εἴμ’ ὑμῖν,
ἐπίδηλος ταῖς γνάθοις· γυναικομανῶ γὰρ προξενῶ θ’ ὑμῶν ἀεί.
καὶ νῦν ἀκούσας πρᾶγμα περὶ ὑμῶν μέγα ὀλίγῳ τι πρότερον
κατ’ ἀγορὰν λαλούμενον, ἥκω φράσων τοῦτ’ ἀγγελῶν θ’ ὑμῖν,
ἵνα σκοπῆτε καὶ τηρῆτε μὴ καὶ προσπέσῃ ὑμῖν ἀφάρκτοις
πρᾶγμα δεινὸν καὶ μέγα. τί δ’ ἔστιν ὦ παῖ; παῖδα γάρ σ’
εἰκὸς καλεῖν, ἕως ἂν οὕτως τὰς γνάθους ψιλὰς ἔχῃς.
Εὐριπίδην φάσ’ ἄνδρα κηδεστήν τινα αὑτοῦ γέροντα δεῦρ’
ἀναπέμψαι τήμερον. πρὸς ποῖον ἔργον ἢ τίνος γνώμης χάριν;
ἵν’ ἅττα βουλεύοισθε καὶ μέλλοιτε δρᾶν, ἐκεῖνος εἴη τῶν
λόγων κατάσκοπος. καὶ πῶς λέληθεν ἐν γυναιξὶν ὢν ἀνήρ;
ἀφηῦσεν αὐτὸν κἀπέτιλ’ Εὐριπίδης καὶ τἄλλ’ ἅπανθ’ ὥσπερ
γυναῖκ’ ἐσκεύασεν. πείθεσθε τούτῳ ταῦτα; τίς δ’ οὕτως ἀνὴρ
ἠλίθιος ὅστις τιλλόμενος ἠνείχετο; οὐκ οἴομαι ’γωγ’ ὦ
πολυτιμήτω θεώ. ληρεῖς· ἐγὼ γὰρ οὐκ ἂν ἦλθον ἀγγελῶν, εἰ
μὴ ’πεπύσμην ταῦτα τῶν σάφ’ εἰδότων. τὸ πρᾶγμα τουτὶ δεινὸν
εἰσαγγέλλεται. ἀλλ’ ὦ γυναῖκες οὐκ ἐλινύειν ἐχρῆν, ἀλλὰ
σκοπεῖν τὸν ἄνδρα καὶ ζητεῖν ὅπου λέληθεν ἡμᾶς κρυπτὸς
ἐγκαθήμενος. καὶ σὺ ξυνέξευρ’ αὐτόν, ὡς ἂν τὴν χάριν
ταύτην τε κἀκείνην ἔχῃς ὦ πρόξενε. φέρ’ ἴδω· τίς ἡ
πρώτη σύ; ποῖ τις τρέψεται; ζητητέαι γάρ ἐστε. κακοδαίμων
ἐγώ. ἔμ’ ἥτις <εἴμ’> ἤρου; Κλεωνύμου γυνή. γιγνώσκεθ’
ὑμεῖς ἥτις ἔσθ’ ἥδ’ ἡ γυνή; γιγνώσκομεν δῆτ’. ἀλλὰ τὰς
ἄλλας ἄθρει. ἡδὶ δὲ δὴ τίς ἐστιν ἡ τὸ παιδίον ἔχουσα;
τίτθη νὴ Δί’ ἐμή. διοίχομαι. αὕτη σὺ ποῖ στρέφει; μέν’
αὐτοῦ. τί τὸ κακόν; ἔασον οὐρῆσαί μ’. ἀναίσχυντός <τις>
εἶ. σὺ δ’ οὖν ποίει τοῦτ’. ἀναμενῶ γὰρ ἐνθάδε. ἀνάμενε
δῆτα καὶ σκόπει γ’ αὐτὴν σφόδρα· μόνην γὰρ αὐτὴν ὦνερ οὐ
γιγνώσκομεν. πολύν γε χρόνον οὐρεῖς σύ. νὴ Δί’ ὦ μέλε·
στραγγουριῶ γάρ· ἐχθὲς ἔφαγον κάρδαμα. τί καρδαμίζεις; οὐ
βαδιεῖ δεῦρ’ ὡς ἐμέ; τί δῆτά μ’ ἕλκεις ἀσθενοῦσαν; εἰπέ
μοι, τίς ἔστ’ ἀνήρ σοι; τὸν ἐμὸν ἄνδρα πυνθάνει; τὸν
δεῖνα γιγνώσκεις, τὸν ἐκ Κοθωκιδῶν; τὸν δεῖνα; ποῖον; ἔσθ’
ὁ δεῖν’, ὃς καί ποτε τὸν δεῖνα τὸν τοῦ δεῖνα— ληρεῖν μοι
δοκεῖς. ἀνῆλθες ἤδη δεῦρο πρότερον; νὴ Δία ὁσέτη γε. καὶ
τίς σοὐστὶ συσκηνήτρια; ἡ δεῖν’ ἔμοιγ’. οἴμοι τάλας,
οὐδὲν λέγεις. ἄπελθ’. ἐγὼ γὰρ βασανιῶ ταύτην καλῶς ἐκ τῶν
ἱερῶν τῶν πέρυσι· σὺ δ’ ἀπόστηθί μοι, ἵνα μὴ ’πακούσῃς
ὢν ἀνήρ. σὺ δ’ εἰπέ μοι ὅ τι πρῶτον ἡμῖν τῶν ἱερῶν
ἐδείκνυτο. φέρ’ ἴδω, τί μέντοι πρῶτον ἦν; ἐπίνομεν. τί
δὲ μετὰ τοῦτο δεύτερον; προὐπίνομεν. ταυτὶ μὲν ἤκουσάς
τινος· τί δαὶ τρίτον; σκάφιον Ξένυλλ’ ᾔτησεν· οὐ γὰρ ἦν
ἀμίς. οὐδὲν λέγεις. δεῦρ’ ἐλθὲ δεῦρ’ ὦ Κλείσθενες· ὅδ’
ἐστὶν ἁνὴρ ὃν λέγεις. τί οὖν ποιῶ; ἀπόδυσον αὐτόν·
οὐδὲν ὑγιὲς γὰρ λέγει. κἄπειτ’ ἀποδύσετ’ ἐννέα παίδων
μητέρα; χάλα ταχέως τὸ στρόφιον ὦναίσχυντε σύ. ὡς καὶ
στιβαρά τις φαίνεται καὶ καρτερά· καὶ νὴ Δία τιτθούς γ’
ὥσπερ ἡμεῖς οὐκ ἔχει. στερίφη γάρ εἰμι κοὐκ ἐκύησα
πώποτε. νῦν· τότε δὲ μήτηρ ἦσθα παίδων ἐννέα. ἀνίστασ’
ὀρθός. ποῖ τὸ πέος ὠθεῖς κάτω; τοδὶ διέκυψε καὶ μάλ’
εὔχρων ὦ τάλαν. καὶ ποῦ ’στιν; αὖθις ἐς τὸ πρόσθεν
οἴχεται. οὐκ ἐνγεταυθί. μἀλλὰ δεῦρ’ ἥκει πάλιν. ἰσθμόν
τιν’ ἔχεις ὦνθρωπ’· ἄνω τε καὶ κάτω τὸ πέος διέλκεις
πυκνότερον Κορινθίων. ὦ μιαρὸς οὗτος· ταῦτ’ ἄρ’ ὑπὲρ
Εὐριπίδου ἡμῖν ἐλοιδορεῖτο. κακοδαίμων ἐγώ, εἰς οἷ’
ἐμαυτὸν εἰσεκύλισα πράγματα. ἄγε δὴ τί δρῶμεν; τουτονὶ
φυλάττετε καλῶς, ὅπως μὴ διαφυγὼν οἰχήσεται· ἐγὼ δὲ ταῦτα
τοῖς πρυτάνεσιν ἀγγελῶ. ἡμᾶς τοίνυν μετὰ τοῦτ’ ἤδη τὰς
λαμπάδας ἁψαμένας χρὴ ξυζωσαμένας εὖ κἀνδρείως τῶν θ’
ἱματίων ἀποδύσας ζητεῖν, εἴ που κἄλλος τις ἀνὴρ
ἀνελήλυθε, καὶ περιθρέξαι τὴν πύκνα πᾶσαν καὶ τὰς σκηνὰς
καὶ τὰς διόδους διαθρῆσαι. εἶα δὴ πρώτιστα μὲν χρὴ κοῦφον
ἐξορμᾶν πόδα καὶ διασκοπεῖν σιωπῇ πανταχῇ· μόνον δὲ χρὴ
μὴ βραδύνειν, ὡς ὁ καιρός ἐστι μὴ μέλλειν ἔτι, ἀλλὰ τὴν
πρώτην τρέχειν χρῆν ὡς τάχιστ’ ἤδη κύκλῳ. εἶά νυν ἴχνευε
καὶ μάτευε ταχὺ πάντ’, εἴ τις ἐν τόποις ἑδραῖος ἄλλος αὖ
λέληθεν ὤν. πανταχῇ δὲ ῥῖψον ὄμμα, καὶ τὰ τῇδε καὶ τὰ
δεῦρο πάντ’ ἀνασκόπει καλῶς. ἢν γάρ με λάθῃ δράσας
ἀνόσια, δώσει τε δίκην καὶ πρὸς τούτῳ τοῖς ἄλλοις
ἀνδράσιν ἔσται παράδειγμ’ ὕβρεως ἀδίκων τ’ ἔργων ἀθέων τε
τρόπων· φήσει δ’ εἶναί τε θεοὺς φανερῶς, δείξει τ’ ἤδη
πᾶσιν ἀνθρώποις σεβίζειν δαίμονας . . . †δικαίως τ’ ἐφέποντας
† ὅσια καὶ νόμιμα μηδομένους ποιεῖν ὅ τι καλῶς ἔχει. κἂν
μὴ ποιῶσι ταῦτα τοιάδ’ ἔσται· αὐτῶν ὅταν ληφθῇ τις
ἀνόσιόν τι δρῶν, †μανίαις† φλέγων λύσσῃ παράκοπος, †εἴ τι
δρῴη† πᾶσιν ἐμφανὴς ὁρᾶν ἔσται γυναιξὶ καὶ βροτοῖσιν,
ὅτι τά <τε> παράνομα τά τ’ ἀνόσια <παρὼν> θεὸς ἀποτίνεται.
ἀλλ’ ἔοιχ’ ἡμῖν ἅπαντά τως διεσκέφθαι καλῶς. οὐχ ὁρῶμεν
γοῦν ἔτ’ ἄλλον οὐδέν’ ἐγκαθήμενον. ἆ ποῖ σὺ φεύγεις;
οὗτος οὗτος οὐ μενεῖς; τάλαιν’ ἐγὼ τάλαινα, καὶ τὸ
παιδίον ἐξαρπάσας μοι φροῦδος ἀπὸ τοῦ τιτθίου. κέκραχθι·
τοῦτο δ’ οὐδέποτε σὺ ψωμιεῖς, ἢν μή μ’ ἀφῆτ’· ἀλλ’ ἐνθάδ’
ἐπὶ τῶν μηρίων πληγὲν μαχαίρᾳ τῇδε φοινίας φλέβας
καθαιματώσει βωμόν. ὦ τάλαιν’ ἐγώ. γυναῖκες, οὐκ ἀρήξετ’;
οὐ πολλὴν βοὴν στήσεσθε καὶ τροπαῖον, ἀλλὰ τοῦ μόνου τέκνου
με περιόψεσθ’ ἀποστερουμένην; ἔα ἔα. ὦ πότνιαι Μοῖραι τί
τόδε δέρκομαι νεοχμὸν αὖ τέρας; ὡς ἅπαντ’ ἄρ’ ἐστὶ
τόλμης μεστὰ κἀναισχυντίας. οἷον αὖ δέδρακεν ἔργον, οἷον
αὖ φίλαι τόδε. οἷον ὑμῶν ἐξαράξω τὴν ἄγαν αὐθαδίαν.
ταῦτα δῆτ’ οὐ δεινὰ πράγματ’ ἐστὶ καὶ περαιτέρω; δεινὰ
δῆθ’, ὅστις γ’ ἔχει μου ’ξαρπάσας τὸ παιδίον. τί ἂν οὖν
εἴποι πρὸς ταῦτά τις, ὅτε τοιαῦτα ποιῶν ὅδ’ ἀναισχυντεῖ;
κοὔπω μέντοι γε πέπαυμαι. ἀλλ’ οὖν ἥκεις γ’ ὅθεν οὐ
φαύλως γ’ ἀποδρὰς λέξεις οἷον δράσας διέδυς ἔργον, λήψει
δὲ κακόν. τοῦτο μέντοι μὴ γένοιτο μηδαμῶς, ἀπεύχομαι. τίς
οὖν σοι, τίς ἂν σύμμαχος ἐκ θεῶν ἀθανάτων ἔλθοι ξὺν
ἀδίκοις ἔργοις; μάτην λαλεῖτε· τὴν δ’ ἐγὼ οὐκ ἀφήσω. ἀλλ’
οὐ μὰ τὼ θεὼ τάχ’ οὐ χαίρων ἴσως ἐνυβριεῖς λόγους λέξεις
τ’ ἀνοσίους <ἐπ’> ἀθέοις ἔργοις· <καὶ> γὰρ ἀνταμειψόμεσθά
σ’ ὥσπερ εἰκὸς ἀντὶ τῶνδε. τάχα δὲ μεταβαλοῦσ’ ἐπὶ κακὸν
ἑτερότροπον ἐπέχει τύχη. ἀλλὰ τάσδε μὲν λαβεῖν χρῆν σ’
ἐκφέρειν τε τῶν ξύλων, καὶ καταίθειν τὸν πανοῦργον πυρπολεῖν
θ’ ὅσον τάχος. ἴωμεν ἐπὶ τὰς κληματίδας ὦ Μανία. κἀγώ σ’
ἀποδείξω θυμάλωπα τήμερον. ὕφαπτε καὶ κάταιθε· σὺ δὲ τὸ
Κρητικὸν ἀπόδυθι ταχέως· τοῦ θανάτου δ’ ὦ παιδίον μόνην
γυναικῶν αἰτιῶ τὴν μητέρα. τουτὶ τί ἔστιν; ἀσκὸς ἐγένεθ’
ἡ κόρη οἴνου πλέως καὶ ταῦτα Περσικὰς ἔχων. ὦ θερμόταται
γυναῖκες, ὦ ποτίσταται κἀκ παντὸς ὑμεῖς μηχανώμεναι πιεῖν,
ὦ μέγα καπήλοις ἀγαθὸν ἡμῖν δ’ αὖ κακόν, κακὸν δὲ καὶ
τοῖς σκευαρίοις καὶ τῇ κρόκῃ. παράβαλλε πολλὰς κληματίδας
ὦ Μανία. παράβαλλε δῆτα· σὺ δ’ ἀπόκριναί μοι τοδί, τουτὶ
τεκεῖν φῄς; <καὶ> δέκα μῆνας αὔτ’ ἐγὼ ἤνεγκον. ἤνεγκας
σύ; νὴ τὴν Ἄρτεμιν. πρικότυλον ἢ πῶς; εἰπέ μοι. τί μ’
ἠργάσω; ἀπέδυσας ὦναίσχυντέ μου τὸ παιδίον τυννοῦτον ὄν.
τυννοῦτο; μικρὸν νὴ Δία. πόσ’ ἔτη δὲ γέγονε; τρεῖς Χοᾶς ἢ
τέτταρας; σχεδὸν τοσοῦτον χὤσον ἐκ Διονυσίων. ἀλλ’ ἀπόδος
αὐτό. μὰ τὸν Ἀπόλλω τουτονί. ἐμπρήσομεν τοίνυν σε. πάνυ γ’
ἐμπίμπρατε· αὕτη δ’ ἀποσφαγήσεται μάλ’ αὐτίκα. μὴ δῆθ’,
ἱκετεύω σ’· ἀλλ’ ἔμ’ ὅ τι χρῄζεις ποίει ὑπέρ γε τούτου.
φιλότεκνός τις εἶ φύσει. ἀλλ’ οὐδὲν ἧττον ἥδ’
ἀποσφαγήσεται οἴμοι τέκνον. δός μοι σφαγεῖον Μανία, ἵν’
οὖν τό γ’ αἷμα τοῦ τέκνου τοὐμοῦ λάβω. ὕπεχ’ αὐτό,
χαριοῦμαι γὰρ ἕν γε τοῦτό σοι. κακῶς ἀπόλοῑ, ὡς φθονερὸς
εἶ καὶ δυσμενής. τουτὶ τὸ δέρμα τῆς ἱερείας γίγνεται. τί
τῆς ἱερείας γίγνεται; τουτί. λαβέ. ταλαντάτη Μίκκα τίς
ἐξεκόρησέ σε; [τίς τὴν ἀγαπητὴν παῖδά σοὐξῃρήσατο;] ὁ
πανοῦργος οὗτος. ἀλλ’ ἐπειδήπερ πάρει, φύλαξον αὐτόν, ἵνα
λαβοῦσα Κλεισθένη τοῖσιν πρυτάνεσιν ἃ πεποίηχ’ οὗτος φράσω.
ἄγε δὴ τίς ἔσται μηχανὴ σωτηρίας; τίς πεῖρα, τίς ἐπίνοῑ;
ὁ μὲν γὰρ αἴτιος κἄμ’ ἐσκυλίσας ἐς τοιαυτὶ πράγματα οὐ
φαίνεταί πω. φέρε τίν’ οὖν <ἂν> ἄγγελον πέμψαιμ’ ἐπ’
αὐτόν; οἶδ’ ἐγὼ καὶ δὴ πόρον ἐκ τοῦ Παλαμήδους· ὡς
ἐκεῖνος, τὰς πλάτας ῥίψω γράφων. ἀλλ’ οὐ πάρεισιν αἱ
πλάται. πόθεν οὖν γένοιντ’ ἄν μοι πλάται πόθεν; <πόθεν;> τί
δ’ ἂν εἰ ταδὶ τἀγάλματ’ ἀντὶ τῶν πλατῶν γράφων
διαρρίπτοιμι; βέλτιον πολύ. ξύλον γέ τοι καὶ ταῦτα κἀκεῖν’
ἦν ξύλον. ὦ χεῖρες ἐμαὶ ἐγχειρεῖν χρῆν ἔργῳ πορίμῳ.
ἄγε δὴ πινάκων ξεστῶν δέλτοι, δέξασθε σμίλης ὁλκοὺς κήρυκας
ἐμῶν μόχθων· οἴμοι τουτὶ τὸ ῥῶ μοχθηρόν· χώρει χώρει.
ποίαν αὔλακα; βάσκετ’ ἐπείγετε πάσας καθ’ ὁδοὺς κείνᾳ
ταύτᾳ· ταχέως χρή. ἡμεῖς τοίνυν ἡμᾶς αὐτὰς εὖ λέξωμεν
παραβᾶσαι, καίτοι πᾶς τις τὸ γυναικεῖον φῦλον κακὰ πόλλ’
ἀγορεύει, ὡς πᾶν ἐσμὲν κακὸν ἀνθρώποις κἀξ ἡμῶν ἐστιν
ἅπαντα, ἔριδες νείκη στάσις ἀργαλέα λύπη πόλεμος. φέρε δή
νυν, εἰ κακόν ἐσμεν, τί γαμεῖθ’ ἡμᾶς, εἴπερ ἀληθῶς κακόν
ἐσμεν, κἀπαγορεύετε μήτ’ ἐξελθεῖν μήτ’ ἐκκύψασαν ἁλῶναι,
ἀλλ’ οὑτωσὶ πολλῇ σπουδῇ τὸ κακὸν βούλεσθε φυλάττειν; κἂν
ἐξέλθῃ τὸ γύναιόν ποι, κᾆθ’ εὕρητ’ αὐτὸ θύρασιν, μανίας
μαίνεσθ’, οὓς χρῆν σπένδειν καὶ χαίρειν, εἴπερ ἀληθῶς
ἔνδοθεν ηὕρετε φροῦδον τὸ κακὸν καὶ μὴ κατελαμβάνετ’
ἔνδον. κἂν καταδάρθωμεν ἐν ἀλλοτρίων παίζουσαι καὶ
κοπιῶσαι, πᾶς τις τὸ κακὸν τοῦτο ζητεῖ περὶ τὰς κλίνας
περινοστῶν. κἂν ἐκ θυρίδος παρακύπτωμεν, τὸ κακὸν ζητεῖτε
θεᾶσθαι· κἂν αἰσχυνθεῖσ’ ἀναχωρήσῃ, πολὺ μᾶλλον πᾶς
ἐπιθυμεῖ αὖθις τὸ κακὸν παρακύψαν ἰδεῖν. οὕτως ἡμεῖς
ἐπιδήλως ὑμῶν ἐσμεν πολὺ βελτίους, βάσανός τε πάρεστιν
ἰδέσθαι. βάσανον δῶμεν πότεροι χείρους. ἡμεῖς μὲν γάρ φαμεν
ὑμᾶς, ὑμεῖς δ’ ἡμᾶς. σκεψώμεθα δὴ κἀντιτιθῶμεν πρὸς
ἕκαστον, παραβάλλουσαι τῆς τε γυναικὸς καὶ τἀνδρὸς τοὔνομ’
ἑκάστου. Ναυσιμάχης μέν <γ’> ἥττων ἐστὶν Χαρμῖνος· δῆλα δὲ
τἄργα. καὶ μὲν δὴ καὶ Κλεοφῶν χείρων πάντως δήπου
Ξαλαβακχοῦς. πρὸς Ἀριστομάχην δὲ χρόνου πολλοῦ, πρὸς ἐκείνην
τὴν Μαραθῶνι, καὶ Ξτρατονίκην ὑμῶν οὐδεὶς οὐδ’ ἐγχειρεῖ
πολεμίζειν. ἀλλ’ Εὐβούλης τῶν πέρυσίν τις βουλευτής ἐστιν
ἀμείνων παραδοὺς ἑτέρῳ τὴν βουλείαν; οὐδ’ αὐτὸς τοῦτό γε
φήσεις. οὕτως ἡμεῖς πολὺ βελτίους τῶν ἀνδρῶν εὐχόμεθ’
εἶναι. οὐδ’ ἂν κλέψασα γυνὴ ζεύγει κατὰ πεντήκοντα τάλαντα
ἐς πόλιν ἔλθοι τῶν δημοσίων· ἀλλ’ ἢν τὰ μέγισθ’ ὑφέληται
φορμὸν πυρῶν τἀνδρὸς κλέψασ’, αὐθημερὸν αὔτ’ ἀπέδωκεν.
ἀλλ’ ἡμεῖς ἂν πολλοὺς τούτων ἀποδείξαιμεν ταῦτα ποιοῦντας.
καὶ πρὸς τούτοις γάστριδας ἡμῶν ὄντας μᾶλλον καὶ λωποδύτας
καὶ βωμολόχους κἀνδραποδιστάς. καὶ μὲν δήπου καὶ τὰ πατρῷά
γε χείρους ἡμῶν εἰσιν σῴζειν· ἡμῖν μὲν γὰρ σῶν ἔτι καὶ
νῦν τἀντίον ὁ κανὼν οἱ καλαθίσκοι τὸ σκιάδειον· τοῖς δ’
ἡμετέροις ἀνδράσι τούτοις ἀπόλωλεν μὲν πολλοῖς ὁ κανὼν ἐκ
τῶν οἴκων αὐτῇ λόγχῃ, πολλοῖς δ’ ἑτέροις ἀπὸ τῶν ὤμων
ἐν ταῖς στρατιαῖς ἔρριπται τὸ σκιάδειον. πόλλ’ ἂν αἱ
γυναῖκες ἡμεῖς ἐν δίκῃ μεμψαίμεθ’ ἂν τοῖσιν ἀνδράσιν
δικαίως, ἓν δ’ ὑπερφυέστατον. χρῆν γάρ, ἡμῶν εἰ τέκοι τις
ἄνδρα χρηστὸν τῇ πόλει, ταξίαρχον ἢ στρατηγόν, λαμβάνειν
τιμήν τινα, προεδρίαν τ’ αὐτῇ δίδοσθαι Στηνίοισι καὶ Σκίροις
ἔν τε ταῖς ἄλλαις ἑορταῖς αἷσιν ἡμεῖς ἤγομεν· εἰ δὲ
δειλὸν καὶ πονηρὸν ἄνδρα τις τέκοι γυνή, ἢ τριήραρχον
πονηρὸν ἢ κυβερνήτην κακόν, ὑστέραν αὐτὴν καθῆσθαι σκάφιον
ἀποκεκαρμένην τῆς τὸν ἀνδρεῖον τεκούσης. τῷ γὰρ εἰκὸς ὦ
πόλις τὴν Ὑπερβόλου καθῆσθαι μητέρ’ ἠμφιεσμένην λευκὰ καὶ
κόμας καθεῖσαν πλησίον τῆς Λαμάχου, καὶ δανείζειν χρήμαθ’,
ᾗ χρῆν, εἰ δανείσειέν τινι καὶ τόκον πράττοιτο, διδόναι
μηδέν’ ἀνθρώπων τόκον, ἀλλ’ ἀφαιρεῖσθαι βίᾳ τὰ χρήματ’
εἰπόντας τοδί, ‘ἀξία γοῦν εἶ τόκου τεκοῦσα τοιοῦτον
τόκον.’ ἰλλὸς γεγένημαι προσδοκῶν· ὁ δ’ οὐδέπω. τί δῆτ’ ἂν
εἴη τοὐμποδών; οὐκ ἔσθ’ ὅπως οὐ τὸν Παλαμήδην ψυχρὸν
ὄντ’ αἰσχύνεται. τῷ δῆτ’ ἂν αὐτὸν προσαγαγοίμην δράματι;
ἐγᾦδα· τὴν καινὴν Ἑλένην μιμήσομαι. πάντως ὑπάρχει μοι
γυναικεία στολή. τί αὖ σὺ κυρκανᾷς; τί κοικύλλεις ἔχων;
πικρὰν Ἑλένην ὄψει τάχ’, εἰ μὴ κοσμίως ἕξεις, ἕως ἂν
τῶν πρυτάνεών τις φανῇ. Νείλου μὲν αἵδε καλλιπάρθενοι
ῥοαί, ὃς ἀντὶ δίας ψακάδος Αἰγύπτου πέδον λευκῆς νοτίζει
μελανοσυρμαῖον λεών. πανοῦργος εἶ νὴ τὴν Ἑκάτην τὴν
φωσφόρον. ἐμοὶ δὲ γῆ μὲν πατρὶς οὐκ ἀνώνυμος Σπάρτη, πατὴρ
δὲ Τυνδάρεως. σοί γ’ ὦλεθρε πατὴρ ἐκεῖνός ἐστι; Φρυνώνδας
μὲν οὖν. Ἑλένη δ’ ἐκλήθην. αὖθις αὖ γίγνει γυνή, πρὶν
τῆς ἑτέρας δοῦναι γυναικίσεως δίκην; ψυχαὶ δὲ πολλαὶ δῑ
ἔμ’ ἐπὶ Σκαμανδρίαις ῥοαῖσιν ἔθανον. ὤφελες δὲ καὶ σύ
γε. κἀγὼ μὲν ἐνθάδ’ εἴμ’· ὁ δ’ ἄθλιος πόσις οὑμὸς
Μενέλαος οὐδέπω προσέρχεται. τί οὖν ἔτι ζῶ; τῶν κοράκων
πονηρίᾳ. ἀλλ’ ὥσπερ αἰκάλλει τι καρδίαν ἐμήν. μὴ ψεῦσον
ὦ Ζεῦ τῆς ἐπιούσης ἐλπίδος. τίς τῶνδ’ ἐρυμνῶν δωμάτων
ἔχει κράτος, ὅστις ξένους δέξαιτο ποντίῳ σάλῳ κάμνοντας
ἐν χειμῶνι καὶ ναυαγίαις; Πρωτέως τάδ’ ἐστὶ μέλαθρα. ποίου
Πρωτέως; ὦ τρισκακόδαιμον, ψεύδεται νὴ τὼ θεώ, ἐπεὶ τέθνηκε
Πρωτέας ἔτη δέκα. ποίαν δὲ χώραν εἰσεκέλσαμεν σκάφει;
Αἴγυπτον. ὦ δύστηνος οἷ πεπλώκαμεν. πείθει τι <τούτῳ> τῷ
κακῶς ἀπολουμένῳ ληροῦντι λῆρον; Θεσμοφορεῖον τουτογί. αὐτὸς
δὲ Πρωτεὺς ἔνδον ἔστ’ ἢ ’ξώπιος; οὐκ ἔσθ’ ὅπως οὐ
ναυτιᾷς ἔτ’ ὦ ξένε, ὅστις <γ’> ἀκούσας ὅτι τέθνηκε
Πρωτέας ἔπειτ’ ἐρωτᾷς ‘ἔνδον ἔστ’ ἢ ’ξώπιος;’ αἰαῖ
τέθνηκε. ποῦ δ’ ἐτυμβεύθη τάφῳ; τόδ’ ἐστὶν αὐτοῦ σῆμ’,
ἐφ’ ᾧ καθήμεθα. κακῶς τ’ ἄρ’ ἐξόλοιο κἀξολεῖ γέ τοι,
ὅστις γε τολμᾷς σῆμα τὸν βωμὸν καλεῖν. τί δὴ σὺ θάσσεις
τάσδε τυμβήρεις ἕδρας φάρει καλυπτὸς ὦ ξένη; βιάζομαι
γάμοισι Πρωτέως παιδὶ συμμεῖξαι λέχος. τί ὦ κακόδαιμον
ἐξαπατᾷς αὖ τὸν ξένον; οὗτος πανουργῶν δεῦρ’ ἀνῆλθεν ὦ
ξένε ὡς τὰς γυναῖκας ἐπὶ κλοπῇ τοῦ χρυσίου. βάυζε τοὐμὸν
σῶμα βάλλουσα ψόγῳ. ξένη τίς ἡ γραῦς ἡ κακορροθοῦσά σε;
αὕτη Θεονόη Πρωτέως. μὰ τὼ θεὼ εἰ μὴ Κρίτυλλά γ’ Ἀντιθέου
Γαργηττόθεν· σὺ δ’ εἶ πανοῦργος. ὁπόσα τοι βούλει λέγε. οὐ
γὰρ γαμοῦμαι σῷ κασιγνήτῳ ποτὲ προδοῦσα Μενέλεων τὸν ἐμὸν
ἐν Τροίᾳ πόσιν. γύναι τί εἶπας; στρέψον ἀνταυγεῖς κόρας.
αἰσχύνομαί σε τὰς γνάθους ὑβρισμένη. τουτὶ τί ἔστιν;
ἀφασία τίς τοί μ’ ἔχει. ὦ θεοὶ τίν’ ὄψιν εἰσορῶ; τίς
εἶ γύναι; σὺ δ’ εἶ τίς; αὑτὸς γὰρ σὲ κἄμ’ ἔχει λόγος.
Ἑλληνὶς εἶ τις ἢ ’πιχωρία γυνή; Ἑλληνίς. ἀλλὰ καὶ τὸ
σὸν θέλω μαθεῖν. Ἑλένῃ σ’ ὁμοίαν δὴ μάλιστ’ εἶδον γύναι.
ἐγὼ δὲ Μενελάῳ σ’ ὅσα γ’ ἐκ τῶν ἰφύων. ἔγνως ἄρ’
ὀρθῶς ἄνδρα δυστυχέστατον. ὦ χρόνιος ἐλθὼν σῆς δάμαρτος
ἐσχάρας λαβέ με λαβέ με πόσι, περίβαλε δὲ χέρας. φέρε σὲ
κύσω. ἄπαγέ μ’ ἄπαγ’ ἄπαγέ με λαβὼν ταχὺ πάνυ. κλαύσετ’
ἄρα νὴ τὼ θεὼ ὅστις σ’ ἀπάξει τυπτόμενος τῇ λαμπάδι. σὺ
τὴν ἐμὴν γυναῖκα κωλύεις ἐμέ, τὴν Τυνδάρειον παῖδ’, ἐπὶ
Σπάρτην ἄγειν; οἴμ’ ὡς πανοῦργος καὐτὸς εἶναί μοι δοκεῖς
καὶ τοῦδέ τις ξύμβουλος. οὐκ ἐτὸς πάλαι ᾐγυπτιάζετ’. ἀλλ’
ὅδε μὲν δώσει δίκην. προσέρχεται γὰρ ὁ πρύτανις χὠ τοξότης.
τουτὶ πονηρόν· ἀλλ’ ὑπαποκινητέον. ἐγὼ δ’ ὁ κακοδαίμων τί
δρῶ; μέν’ ἥσυχος. οὐ γὰρ προδώσω σ’ οὐδέποτ’, ἤνπερ
ἐμπνέω, ἢν μὴ προλίπωσ’ αἱ μυρίαι με μηχαναί. αὕτη μὲν ἡ
μήρινθος οὐδὲν ἔσπασεν. ὅδ’ ἔσθ’ ὁ πανοῦργος ὃν ἔλεγ’
ἡμῖν Κλεισθένης; οὗτος τί κύπτεις; δῆσον αὐτὸν εἰσάγων ὦ
τοξότ’ ἐν τῇ σανίδι, κἄπειτ’ ἐνθαδὶ στήσας φύλαττε καὶ
προσιέναι μηδένα ἔα πρὸς αὐτόν, ἀλλὰ τὴν μάστιγ’ ἔχων
παῖ’ ἢν προσίῃ τις. νὴ Δί’ ὡς νῦν δή γ’ ἀνὴρ ὀλίγου μ’
ἀφείλετ’ αὐτὸν ἱστιορράφος. ὦ πρύτανι πρὸς τῆς δεξιᾶς,
ἥνπερ φιλεῖς κοίλην προτείνειν ἀργύριον ἤν τις διδῷ,
χάρισαι βραχύ τί μοι καίπερ ἀποθανουμένῳ. τί σοι χαρίσωμαι;
γυμνὸν ἀποδύσαντά με κέλευε πρὸς τῇ σανίδι δεῖν τὸν
τοξότην, ἵνα μὴ ’ν κροκωτοῖς καὶ μίτραις γέρων ἀνὴρ γέλωτα
παρέχω τοῖς κόραξιν ἑστιῶν. ἔχοντα ταῦτ’ ἔδοξε τῇ βουλῇ
σε δεῖν, ἵνα τοῖς παριοῦσι δῆλος ᾖς πανοῦργος ὤν.
ἰαππαπαιάξ· ὦ κροκώθ’ οἷ’ εἴργασαι· κοὐκ ἔστ’ ἔτ’
ἐλπὶς οὐδεμία σωτηρίας. ἄγε νυν ἡμεῖς παίσωμεν ἅπερ νόμος
ἐνθάδε ταῖσι γυναιξίν, ὅταν ὄργια σεμνὰ θεοῖν ἱεραῖς
ὥραις ἀνέχωμεν, ἅπερ καὶ Παύσων σέβεται καὶ νηστεύει,
πολλάκις αὐτοῖν ἐκ τῶν ὡρῶν ἐς τὰς ὥρας ξυνεπευχόμενος
τοιαῦτα μέλειν θάμ’ ἑαυτῷ. ὅρμα χώρει· κοῦφα ποσὶν ἄγ’
ἐς κύκλον, χειρὶ σύναπτε χεῖρα, ῥυθμὸν χορείας ὕπαγε πᾶσα·
βαῖνε καρπαλίμοιν ποδοῖν. ἐπισκοπεῖν δὲ πανταχῇ κυκλοῦσαν
ὄμμα χρὴ χοροῦ κατάστασιν. ἅμα δὲ καὶ γένος Ὀλυμπίων θεῶν
μέλπε καὶ γέραιρε φωνῇ πᾶσα χορομανεῖ τρόπῳ. εἰ δέ τις
προσδοκᾷ κακῶς ἐρεῖν ἐν ἱερῷ γυναῖκά μ’ οὖσαν ἄνδρας,
οὐκ ὀρθῶς φρονεῖ. ἀλλὰ χρῆν ὥσπερ ἔργον αὖ τι καινὸν
πρῶτον εὐκύκλου χορείας εὐφυᾶ στῆσαι βάσιν. πρόβαινε ποσὶ
τὸν εὐλύραν μέλπουσα καὶ τὴν τοξοφόρον Ἄρτεμιν ἄνασσαν
ἁγνήν. χαῖρ’ ὦ ἑκάεργε, ὄπαζε δὲ νίκην· Ἥραν δὲ τὴν
τελείαν μέλψωμεν ὥσπερ εἰκός, ἣ πᾶσι τοῖς χοροῖσιν
ἐμπαίζει τε καὶ κλῇδας γάμου φυλάττει. Ἑρμῆν τε νόμιον
ἄντομαι καὶ Πᾶνα καὶ Νύμφας φίλας ἐπιγελάσαι προθύμως ταῖς
ἡμετέραισι χαρέντα χορείαις. ἔξαιρε δὴ προθύμως διπλῆν χάριν
χορείας. παίσωμεν ὦ γυναῖκες οἷάπερ νόμος, νηστεύωμεν δὲ
πάντως. ἀλλ’ εἶα πάλλ’ ἀνάστρεφ’ εὐρύθμῳ ποδί, τόρευε
πᾶσαν ᾠδήν· ἡγοῦ δέ γ’ ὧδ’ αὐτὸς σὺ κισσοφόρε Βάκχειε
δέσποτ’· ἐγὼ δὲ κώμοις σὲ φιλοχόροισι μέλψω. εὔιον ὦ
Διόνυσε Βρόμιε καὶ Σεμέλας παῖ, χοροῖς τερπόμενος κατ’ ὄρεα
νυμφᾶν †ἐρατοῖς† ἐν ὕμνοις, εὔιον εὔιον εὐοῖ . . .
ἀναχορεύων. ἀμφὶ δὲ σοὶ κτυπεῖται Κιθαιρώνιος ἠχώ,
μελάμφυλλά τ’ ὄρη δάσκια καὶ νάπαι πετρώδεις βρέμονται·
κύκλῳ δὲ περὶ σὲ κισσὸς εὐπέταλος ἕλικι θάλλει. ἐνταῦτα
νῦν οἰμῶξι πρὸς τὴν αἰτρίαν. ὦ τοξόθ’ ἱκετεύω σε. μή μ’
ἰκετεῦσι σύ. χάλασον τὸν ἧλον. ἀλλὰ ταῦτα δρᾶσ’ ἐγώ.
οἴμοι κακοδαίμων, μᾶλλον ἐπικρούεις σύ γε. ἔτι μᾶλλο
βοῦλις; ἀτταταῖ ἰατταταῖ· κακῶς ἀπόλοιο. σῖγα κακοδαίμων
γέρον. πέρ’ ἐγὼ ’ξινίγκι πορμός, ἴνα πυλάξι σοι. ταυτὶ τὰ
βέλτιστ’ ἀπολέλαυκ’ Εὐριπίδου. ἔα· θεοί, Ζεῦ σῶτερ, εἰσὶν
ἐλπίδες. ἁνὴρ ἔοικεν οὐ προδώσειν, ἀλλά μοι σημεῖον
ὑπεδήλωσε Περσεὺς ἐκδραμών, ὅτι δεῖ με γίγνεσθ’ Ἀνδρομέδαν·
πάντως δέ μοι τὰ δέσμ’ ὑπάρχει. δῆλον οὖν <τοῦτ’> ἔσθ’
ὅτι ἥξει με σώσων· οὐ γὰρ ἂν παρέπτετο. φίλαι παρθένοι
φίλαι, πῶς ἂν <οὖν> ἐπέλθοιμι καὶ τὸν Σκύθην λάθοιμι;
κλύεις; ὦ πρὸς αἰδοῦς σὲ τὰν ἐν ἄντροις, κατάνευσον,
ἔασον ὡς τὴν γυναῖκά μ’ ἐλθεῖν. ἄνοικτος ὅς μ’ ἔδησε
τὸν πολυστονώτατον βροτῶν· μόλις δὲ γραῖαν ἀποφυγὼν σαπρὰν
ἀπωλόμην ὅμως. ὅδε γὰρ ὁ Σκύθης πάλαι <μοι> φύλαξ ἐφεστὼς
ὀλοὸν ἄφιλον ἐκρέμασεν κόραξι δεῖπνον. ὁρᾷς; οὐ χοροῖσιν
οὐδ’ ὑφ’ ἡλίκων νεανίδων κημὸν ἕστηκ’ ἔχουσ’, ἀλλ’ ἐν
πυκνοῖς δεσμοῖσιν ἐμπεπλεγμένη κήτει βορὰ Γλαυκέτῃ πρόκειμαι,
γαμηλίῳ μὲν οὐ ξὺν παιῶνι δεσμίῳ δὲ γοᾶσθέ μ’ ὦ
γυναῖκες, ὡς μέλεα μὲν πέπονθα μέλεος, ὦ τάλας ἐγὼ τάλας,
ἀπὸ δὲ συγγόνων τάλαν’ ἄνομα πάθεα, φῶτά <τε> λιτομέναν,
πολυδάκρυτον Ἀίδα γόον †φεύγουσαν† αἰαῖ αἰαῖ ἒ ἒ, ὃς
ἔμ’ ἀπεξύρησε πρῶτον, ὃς ἐμὲ κροκόεντ’ ἐνέδυσεν· ἐπὶ δὲ
τοῖσδ’ <ἐς> τόδ’ ἀνέπεμψεν ἱερόν, ἔνθα γυναῖκες. ἰώ μοι
μοίρας ἄτεγκτε δαίμων· ὦ κατάρατος ἐγώ· τίς ἐμὸν οὐκ
ἐπόψεται πάθος ἀμέγαρτον ἐπὶ κακῶν παρουσίᾳ; εἴθε με
πυρφόρος αἰθέρος ἀστὴρ— τὸν βάρβαρον ἐξολέσειεν. οὐ γὰρ
ἔτ’ ἀθανάταν φλόγα λεύσσειν ἐστὶν ἐμοὶ φίλον, ὡς
ἐκρεμάσθην, λαιμότμητ’ ἄχη δαιμόνων αἰόλαν νέκυσιν ἐπὶ
πορείαν. χαῖρ’ ὦ φίλη παῖ· τὸν δὲ πατέρα Κηφέα ὅς σ’
ἐξέθηκεν ἀπολέσειαν οἱ θεοί. σὺ δ’ εἶ τίς ἥτις τοὐμὸν
ᾤκτιρας πάθος; Ἠχὼ λόγων ἀντῳδὸς ἐπικοκκάστρια, ἥπερ
πέρυσιν ἐν τῷδε ταὐτῷ χωρίῳ Εὐριπίδῃ καὐτὴ
ξυνηγωνιζόμην. ἀλλ’ ὦ τέκνον σὲ μὲν τὸ σαυτῆς χρὴ ποιεῖν,
κλάειν ἐλεινῶς. σὲ δ’ ἐπικλάειν ὕστερον. ἐμοὶ μελήσει
ταῦτά γ’. ἀλλ’ ἄρχου λόγων. ὦ νὺξ ἱερὰ ὡς μακρὸν
ἵππευμα διώκεις ἀστεροειδέα νῶτα διφρεύουσ’ αἰθέρος ἱερᾶς
τοῦ σεμνοτάτου δῑ Ὀλύμπου; δῑ Ὀλύμπου. τί ποτ’ Ἀνδρομέδα
περίαλλα κακῶν μέρος ἐξέλαχον— μέρος ἐξέλαχον— θανάτου
τλήμων; θανάτου τλήμων; ἀπολεῖς μ’ ὦ γραῦ στωμυλλομένη.
στωμυλλομένη. νὴ Δί’ ὀχληρά γ’ εἰσήρρηκας λίαν. λίαν.
ὦγάθ’ ἔασόν με μονῳδῆσαι, καὶ χαριεῖ μοι. παῦσαι. παῦσαι.
βάλλ’ ἐς κόρακας. βάλλ’ ἐς κόρακας. τί κακόν; τί κακόν;
ληρεῖς. ληρεῖς. οἴμωζ’. οἴμωζ’. ὀτότυζ’. ὀτότυζ’. οὖτος
σί λαλῖς; οὖτος σί λαλῖς; πρυτάνεις καλέσω; πρυτάνεις
καλέσω; σί κακόν; σί κακόν; πῶτε τὸ πωνή; πῶτε τὸ πωνή; σὺ
λαλῖς; σὺ λαλῖς; κλαύσει. κλαύσει. κακκάσκι μοι; κακκάσκι μοι;
μὰ Δί’ ἀλλὰ γυνὴ πλησίον αὕτη. πλησίον αὕτη. ποῦ στ’ η’
μιαρά; καὶ δὴ πεύγει. ποῖ ποῖ πεύγεις; < ποῖ ποῖ πεύγεις;>
οὐ καιρήσεις; < οὐ καιρήσεις;> ἔτι γὰρ γρύζεις; ἔτι γὰρ
γρύζεις; λαβὲ τὴ μιαρά. λαβὲ τὴ μιαρά. λάλο καὶ κατάρατο
γύναικο. ὦ θεοὶ τίν’ ἐς γῆν βαρβάρων ἀφίγμεθα ταχεῖ
πεδίλῳ; διὰ μέσου γὰρ αἰθέρος τέμνων κέλευθον πόδα τίθημ’
ὑπόπτερον Περσεὺς πρὸς Ἄργος ναυστολῶν τὸ Γοργόνος κάρα
κομίζων. τί λέγι; τὴ Γόργος πέρι τὸ γραμματέο σὺ τὴ κεπαλή;
τὴν Γοργόνος ἔγωγε φημί. Γόργο τοι κἀγὼ λέγι. ἔα· τίν’
ὄχθον τόνδ’ ὁρῶ καὶ παρθένον θεαῖς ὁμοίαν ναῦν ὅπως
ὡρμισμένην; ὦ ξένε κατοίκτιρόν με τὴν παναθλίαν, λῦσόν με
δεσμῶν. οὐκὶ μὶ λαλῆσι σύ; κατάρατο τολμᾷς ἀποτανουμένη
λαλᾷς; ὦ παρθέν’ οἰκτίρω σὲ κρεμαμένην ὁρῶν. οὐ παρτέν’
ἐστίν, ἀλλ’ ἀμαρτωλὴ γέρων καὶ κλέπτο καὶ πανοῦργο. ληρεῖς
ὦ Σκύθα. αὕτη γάρ ἐστιν Ἀνδρομέδα παῖς Κηφέως. σκέψαι τὸ
κύστο· μή τι μικτὸν παίνεται; φέρε δεῦρό μοι τὴν χεῖρ’, ἵν’
ἅψωμαι κόρης· φέρε Σκύθ’· ἀνθρώποισι γὰρ νοσήματα ἅπασίν
ἐστιν· ἐμὲ δὲ καὐτὸν τῆς κόρης ταύτης ἔρως εἴληφεν. οὐ
ζηλῶσί σε· ἀτὰρ εἰ τὸ πρωκτὸ δεῦρο περιεστραμμένον, οὐκ
ἐπτόνησά σ’ αὐτὸ πυγίζεις ἄγων. τί δ’ οὐκ ἐᾷς λύσαντά
μ’ αὐτὴν ὦ Σκύθα πεσεῖν ἐς εὐνὴν καὶ γαμήλιον λέχος; εἰ
σπόδρ’ ἐπιτυμεῖς τὴ γέροντο πύγισο, τὴ σανίδο τρήσας
ἐξόπιστο πρώκτισον. μὰ Δί’ ἀλλὰ λύσω δεσμά. μαστιγῶ σ’
ἄρα. καὶ μὴν ποιήσω τοῦτο. τὸ κεπαλή σ’ ἄρα τὸ
ξιπομάκαιραν ἀποκεκόψι τουτοϊ. αἰαῖ· τί δράσω; πρὸς τίνας
στρεφθῶ λόγους; ἀλλ’ οὐ <γὰρ> ἂν δέξαιτο βάρβαρος φύσις.
σκαιοῖσι γάρ τοι καινὰ προσφέρων σοφὰ μάτην ἀναλίσκοις ἄν,
ἀλλ’ ἄλλην τινὰ τούτῳ πρέπουσαν μηχανὴν προσοιστέον. μιαρὸς
ἀλώπηξ, οἶον ἐπιτήκιζί μοι. μέμνησο Περσεῦ μ’ ὡς
καταλείπεις ἀθλίαν. ἔτι γὰρ σὺ τὴ μάστιγαν ἐπιτυμεῖς
λαβεῖν; Παλλάδα τὴν φιλόχορον ἐμοὶ δεῦρο καλεῖν νόμος ἐς
χορόν, παρθένον ἄζυγα κούρην, ἣ πόλιν ἡμετέραν ἔχει καὶ
κράτος φανερὸν μόνη κλῃδοῦχός τε καλεῖται. φάνηθ’ ὦ
τυράννους στυγοῦσ’ ὥσπερ εἰκός. δῆμός τοί σε καλεῖ
γυναικῶν· ἔχουσα δέ μοι μόλοις εἰρήνην φιλέορτον. ἥκετ’
εὔφρονες ἵλαοι, πότνιαι, ἄλσος ἐς ὑμέτερον, οὗ δὴ
ἀνδράσιν οὐ θέμις εἰσορᾶν ὄργια σεμνὰ θεοῖν, ἵνα λαμπάσι
φαίνετον ἄμβροτον ὄψιν. μόλετον ἔλθετον, ἀντόμεθ’ ὦ
Θεσμοφόρω πολυποτνία, εἰ καὶ πρότερόν ποτ’ ἐπηκόω ἤλθετον,
<ἔλθετε> νῦν, ἀφίκεσθ’ ἱκετεύομεν ἐνθάδε χἠμῖν. γυναῖκες
εἰ βούλεσθε τὸν λοιπόν χρόνον σπονδὰς ποιήσασθαι πρὸς ἐμέ,
νυνὶ πάρα, ἐφ’ ᾧτ’ ἀκοῦσαι μηδὲν ὑπ’ ἐμοῦ μηδαμὰ κακὸν
τὸ λοιπόν. ταῦτ’ ἐπικηρυκεύομαι. χρείᾳ δὲ ποίᾳ τόνδ’
ἐπεσφέρεις λόγον; ὅδ’ ἐστὶν οὑν τῇ σανίδι κηδεστὴς ἐμός.
ἢν οὖν κομίσωμαι τοῦτον, οὐδὲν μή ποτε κακῶς ἀκούσητ’·
ἢν δὲ μὴ πίθησθέ μοι, ἃ νῦν ὑποικουρεῖτε τοῖσιν ἀνδράσιν
ἀπὸ τῆς στρατιᾶς παροῦσιν ὑμῶν διαβαλῶ. τὰ μὲν παρ’ ἡμῶν
ἴσθι σοι πεπεισμένα· τὸν βάρβαρον δὲ τοῦτον αὐτὸς πεῖθε σύ.
ἐμὸν ἔργον ἐστίν· καὶ σὸν ὦλάφιον ἅ σοι καθ’ ὁδὸν
ἔφραζον ταῦτα μεμνῆσθαι ποιεῖν. πρῶτον μὲν οὖν δίελθε
κἀνακάλπασον. σὺ δ’ ὦ Τερηδὼν ἐπαναφύσα Περσικόν. τί τὸ
βόμβο τοῦτο; κῶμο τίς ἀνεγεῖρί μοι ἡ παῖς ἔμελλε
προμελετᾶν ὦ τοξότα. ὀρχησομένη γὰρ ἔρχεθ’ ὡς ἄνδρας
τινάς. ὀρκῆσι καὶ μελετῆσι, οὐ κωλύσ’ ἐγώ. ὡς ἐλαπρός,
ὥσπερ ψύλλο κατὰ τὸ κῴδιο. φέρε θοἰμάτιον ἄνωθεν ὦ
τέκνον τοδί· καθιζομένη δ’ ἐπὶ τοῖσι γόνασι τοῦ Σκύθου τὼ
πόδε πρότεινον, ἵν’ ὑπολύσω. ναῖκι ναὶ κάτησο κάτησο, ναῖκι
ναῖκι τυγάτριον. οἴμ’ ὠς στέριπο τὸ τιττἴ, ὤσπερ γογγύλη.
αὔλει σὺ θᾶττον· ἔτι δέδοικας τὸν Σκύθην; καλό γε τὸ πυγή.
κλαῦσί γ’ ἂν μὴ ’νδον μένῃς. ἀνακύπτι καὶ παρακύπτι
ἀπεψωλημένος· εἶεν· καλὴ τὸ σκῆμα περὶ τὸ πόστιον. καλῶς
ἔχει. λαβὲ θοἰμάτιον· ὥρα ’στὶ νῷν ἤδη βαδίζειν. οὐκὶ
πιλῆσι πρῶτά με; πάνυ γε· φίλησον αὐτόν. ὂ ὂ ὂ
παπαπαπαῖ, ὠς γλυκερὸ τὸ γλῶσσ’, ὤσπερ Ἀττικὸς μέλις. τί
οὐ κατεύδει παρ’ ἐμέ; χαῖρε τοξότα, οὐ γὰρ γένοιτ’ ἂν
τοῦτο. ναὶ <ναὶ> γρᾴδιο. ἐμοὶ κάρισο σὺ τοῦτο. δώσεις οὖν
δραχμήν; ναὶ ναῖκι δῶσι. τἀργύριον τοίνυν φέρε. ἀλλ’ οὐκ
ἔκὠδέν· ἀλλὰ τὸ συβήνην λαβέ. ἔπειτα † κομίζεις αὐτοῖς.†
ἀκολούτι τέκνον. σὺ δὲ τοῦτο τήρει τὴ γέροντο, γρᾴδιο.
ὄνομα δέ σοι τί ἔστιν; Ἀρτεμισία. μεμνῆσι τοίνυν τοὔνομ’·
Ἀρταμουξία. Ἑρμῆ δόλιε ταυτὶ μὲν ἔτι καλῶς ποιεῖς. σὺ μὲν
οὖν ἀπότρεχε παιδάριον τουτὶ λαβών· ἐγὼ δὲ λύσω τόνδε. σὺ
δ’ ὅπως ἀνδρικῶς ὅταν λυθῇς τάχιστα θεύξει καὶ τενεῖς ὡς
τὴν γυναῖκα καὶ τὰ παιδἴ οἴκαδε. ἐμοὶ μελήσει ταῦτά γ’
ἢν ἅπαξ λυθῶ. λέλυσο. σὸν ἔργον, φεῦγε πρὶν τὸν τοξότην
ἥκοντα καταλαβεῖν. ἐγὼ δὴ τοῦτο δρῶ. ὦ γρᾴδῑ ὠς
καρίεντό σοι τὸ τυγάτριον, κοὐ δύσκολ’ ἀλλὰ πρᾶο. ποῦ τὸ
γρᾴδιο; οἴμ’ ὠς ἀπόλωλο· ποῦ τὸ γέροντ’ ἐντευτενί; ὦ
γρᾴδῑ, ὦ γρᾷ. οὐκ ἐπαινῶ γρᾴδιο. Ἀρταμουξία. διέβαλλέ
μ’ η’ γραῦς. ἀπότρεκ’ ὠς τάκιστα σύ· ὀρτῶς δὲ συβήνη ’στί·
καταβηνῆσι γάρ. οἴμοι, τί δρᾶσι; ποῖ τὸ γρᾴδῑ;
Ἀρταμουξία. τὴν γραῦν ἐρωτᾷς, ἣ ’φερεν τὰς πηκτίδας; ναὶ
ναῖκι. εἶδες αὐτό; ταύτῃ γ’ οἴχεται αὐτή τ’ ἐκείνη καὶ
γέρων τις εἵπετο. κροκῶτ’ ἔκοντο τὴ γέροντο; φήμ’ ἐγώ.
ἔτ’ ἂν καταλάβοις, εἰ διώκοις ταυτῃί. ὦ μιαρὸ γρᾶο·
πότερα τρέξι τὴν ὀδό; Ἀρταμουξία. ὀρθὴν ἄνω δίωκε. ποῖ
θεῖς; οὐ πάλιν τῃδὶ διώξει; σ’ τοὔμπαλιν τρέχεις σύ γε.
κακόδαιμον, ἀλλὰ τρέξι. Ἀρταμουξία. τρέχε νυν κατὰ τοὺς
κόρακας ἐπουρίσας, <τρέχε.> ἀλλὰ πέπαισται μετρίως ἡμῖν·
ὥσθ’ ὥρα δή ’στι βαδίζειν οἴκαδ’ ἑκάστῃ. τὼ Θεσμοφόρω δ’
ἡμῖν ἀγαθὴν τούτων χάριν ἀνταποδοίτην.