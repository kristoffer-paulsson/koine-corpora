. . . . οὐχ ὑπομενεῖ πεπραμένον τὸ σῶμα τῆς φερνῆς ἔχων, ὡς
Εὐριπίδης φησίν, βραχέα δ’ ἔχει τὰ ζηλωτὰ καὶ ἀβέβαια.
τῷδ’ οὐ πολλῆς διὰ τέφρας, ἀλλὰ πυρκαϊᾶς τινος βασιλικῆς
πορευομένῳ καὶ περιφλεγομένῳ, ἄσθματος καὶ φόβου μεστῷ καὶ
ἱδρῶτος διόλλυσθαι, πλοῦτόν τινα προσθείσης Ταντάλειον
ἀπολαῦσαι δἰ ἀσχολίαν οὐ δυναμένῳ. ὁ μὲν γὰρ Σικυώνιος
ἐκεῖνος ἱπποτρόφος εὖ φρονῶν ἔδωκε τῷ βασιλεῖ τῶν
Ἀχαιῶν θήλειαν ἵππον δρομάδα δῶρον, ἵνα μὴ οἱ ἕποιθ’
ὑπὸ Ἴλιον ἠνεμόεσσαν ἀλλὰ τέρποιτο μένων, εἰς βαθεῖαν
εὐπορίαν καὶ σχολὴν ἄλυπον ἀνακλίνας ἑαυτόν· οἱ δὲ νῦν
αὐλικοί, πρακτικοὶ δοκοῦντες εἶναι, μηδενὸς καλοῦντος
ὠθοῦνται δῑ αὑτῶν ἐπὶ τράχηλον εἰς αὐλὰς καὶ προπομπὰς
καὶ θυραυλίας ἐπιπόνους, ἵν’ ἵππου τινὸς ἢ πόρπης ἢ
τοιαύτης τινὸς εὐημερίας τύχωσι. τοῦ δὲ καὶ ἀμφιδρυφὴς
ἄλοχος Φυλάκῃ ἐλέλειπτο, καὶ δόμος ἡμιτελής· σύρεται δὲ
καὶ πλανᾶται τριβόμενος ἐλπίσιν ἐξ ἐλπίδων καὶ
προπηλακιζόμενος· ἂν δὲ καὶ τύχῃ τινὸς ὧν ποθεῖ,
περιενεχθεὶς καὶ σκοτοδινιάσας πρὸς τὸν τῆς τύχης πεταυρισμὸν
ἀπόβασιν ζητεῖ καὶ μακαρίζει τοὺς ἀδόξως καὶ ἀσφαλῶς
ζῶντας· οἱ δ’ ἐκεῖνον πάλιν ἄνω βλέποντες ὑπὲρ αὑτοὺς
φερόμενον. παγκάκως ἡ κακία διατίθησι πάντας ἀνθρώπους,
αὐτοτελής τις οὖσα τῆς κακοδαιμονίας δημιουργός· οὔτε γὰρ
ὀργάνων οὔτ’ ὑπηρετῶν ἔχει χρείαν. ἀλλ’ οἱ μὲν τύραννοι
σπουδάζοντες οὓς ἂν κολάζωσιν ἀθλίους ποιεῖν δημίους
τρέφουσι καὶ βασανιστάς, ἢ καυτήρια καὶ σφῆνας
ἐπιμηχανῶνται, ἡ δὲ κακία δίχα πάσης παρασκευῆς τῇ ψυχῇ
συνελθοῦσα συνέτριψε καὶ κατέβαλε, λύπης ἐνέπλησε θρήνων
βαρυθυμίας μεταμελείας τὸν ἄνθρωπον. τεκμήριον δέ· τεμνόμενοι
πολλοὶ σιωπῶσι καὶ μαστιγούμενοι καρτεροῦσι, καὶ σφηνούμενοι
ὑπὸ δεσποτῶν ἢ τυράννων φωνὴν οὐκ ἀφῆκαν, ὅταν ἡ ψυχὴ
μύσασα τῷ λόγῳ τὸν πόνον ὥσπερ χειρὶ πιέσῃ καὶ κατάσχῃ·
θυμῷ δ’ οὐκ ἂν ἐπιτάξειας ἡσυχίαν οὐδὲ πένθει σιωπήν,
οὔτε φοβούμενον στῆναι πείσειας, οὔτε δυσφοροῦντα μετανοίᾳ
μὴ βοῆσαι μηδὲ τῶν τριχῶν λαβέσθαι ἢ τὸν μηρὸν ἀλοῆσαι,
οὕτω καὶ πυρός ἐστιν ἡ κακία καὶ σιδήρου βιαιοτέρα. αἱ
πόλεις δήπουθεν, ὅταν ἔκδοσιν ναῶν ἢ κολοσσῶν προγράφωσιν,
ἀκροῶνται τῶν τεχνιτῶν ἁμιλλωμένων περὶ τῆς ἐργολαβίας καὶ
λόγους καὶ παραδείγματα κομιζόντων εἶθ’ αἱροῦνται τὸν ἀπ’
ἐλάττονος δαπάνης ταὐτὸ ποιοῦντα καὶ βέλτιον ον καὶ τάχιον.
φέρε δὴ καὶ ἡμᾶς ἔκδοσίν τινα βίου κακοδαίμονος
προκηρύσσειν, εἶτα προσιέναι τῇ ἐργολαβίᾳ τὴν Τύχην καὶ
τὴν Κακίαν διαφερομένας· τὴν μὲν ὀργάνων τε παντοδαπῶν
κατάπλεω καὶ παρασκευῆς πολυτελοῦς εἰς ἀπεργασίαν κακοδαίμονος
ζωῆς καὶ οἰκτρᾶς, λῃστήρια δεινὰ καὶ πολέμους καὶ τυράννων
μιαιφονίας καὶ χειμῶνας ἐκ θαλάττης καὶ κεραυνὸν ἐξ ἀέρος
ἐφελκομένην καὶ κώνεια τρίβουσαν καὶ ξίφη φέρουσαν καὶ
συκοφάντας ξενολογοῦσαν καὶ πυρετοὺς ἐξάπτουσαν καὶ πέδας
περικρούουσαν καὶ περιοικοδομοῦσαν εἱρκτάς· καίτοι τούτων τὰ
πλεῖστα τῆς Κακίας μᾶλλον ἢ τῆς Τύχης ἐστίν· ἀλλὰ πάντ’
ἔστω τῆς Τύχης. ἡ δὲ Κακία παρεστῶσα γυμνὴ καὶ μηδενὸς
δεομένη τῶν ἔξωθεν ἐπὶ τὸν ἄνθρωπον ἐρωτάτω τὴν Τύχην
πῶς ποιήσει κακοδαίμονα καὶ ἄθυμον τὸν ἄνθρωπον. τύχη,
πενίαν ἀπειλεῖς; καταγελᾷ σου Μητροκλῆς, ὃς χειμῶνος ἐν
τοῖς προβάτοις καθεύδων καὶ θέρους ἐν τοῖς προπυλαίοις τῶν
ἱερῶν τὸν ἐν Βαβυλῶνι χειμάζοντα καὶ περὶ Μηδίαν θερίζοντα
Περσῶν βασιλέα περὶ εὐδαιμονίας εἰς ἀγῶνα προυκαλεῖτο·
δουλείαν καὶ δεσμὰ καὶ πρᾶσιν ἐπάγεις; καταφρονεῖ σου
Διογένης, ὃς ὑπὸ τῶν λῃστῶν πωλούμενος ἐκήρυττε, ’τίς
ὠνήσασθαι βούλεται δεσπότην;’ κύλικα φαρμάκου ταράττεις ;
οὐχὶ καὶ Σωκράτει ταύτην προέπιες; ὁ δ’ ἵλεως καὶ πρᾶος,
οὐ τρέσας οὐδὲ διαφθείρας οὔτε χρώματος οὐδὲν οὔτε
σχήματος μάλ’ εὐκόλως ἐξέπιεν, ἀποθνῄσκοντα δ’ αὐτὸν
ἐμακάριζον οἱ ζῶντες, ὡς οὐδ’ ἐν Ἅιδου θείας ἄνευ μοίρας
ἐσόμενον. καὶ μὴν τὸ πῦρ σου Δέκιος ὁ Ῥωμαίων στρατηγὸς
προέλαβεν ὅτε τῶν στρατοπέδων ἐν μέσῳ πυρὰν νήσας τῷ
Κρόνῳ κατ’ εὐχὴν αὐτὸς ἑαυτὸν ἐκαλλιέρησεν ὑπὲρ τῆς
ἡγεμονίας. Ἰνδῶν δὲ φίλανδροι καὶ σώφρονες γυναῖκες ὑπὲρ
τοῦ πυρὸς ἐρίζουσι καὶ μάχονται πρὸς ἀλλήλας, τὴν δὲ
νικήσασαν τεθνηκότι τῷ ἀνδρὶ συγκαταφλεγῆναι μακαρίαν
ᾄδουσιν αἱ λοιπαί. τῶν δὲ ἐκεῖ σοφῶν οὐδεὶς ζηλωτὸς
οὐδὲ μακαριστός ἐστιν, ἂν μὴ ζῶν ἔτι καὶ φρονῶν καὶ
ὑγιαίνων τοῦ σώματος τὴν ψυχὴν πυρὶ διαστήσῃ, καὶ καθαρὸς
ἐκβῇ τῆς σαρκὸς ἐκνιψάμενος τὸ θνητόν. ἀλλ’ ἐξ οὐσίας
λαμπρᾶς καὶ οἴκου καὶ τραπέζης καὶ πολυτελείας εἰς τρίβωνα
καὶ πήραν καὶ προσαίτησιν ἐφημέρου τροφῆς κατάξεις; ταῦτ’
εὐδαιμονίας ἀρχαὶ Διογένει, ταῦτ’ ἐλευθερίας Κράτητι καὶ
δόξης. ἀλλ’ εἰς σταυρὸν καθηλώσεις ἢ σκόλοπι πήξεις; καὶ τί
ι Θεοδώρῳ μέλει, πότερον ὑπὲρ γῆς ἢ ὑπὸ γῆς σήπεται;
Σκυθῶν εὐδαίμονες ταφαὶ αὗται· Ὑρκανῶν δὲ κύνες Βακτριανῶν
δ’ ὄρνιθες νεκροὺς ἐσθίουσι ι κατὰ νόμους, ὅταν μακαρίου
τέλους τυγχάνωσιν. τίνας οὖν ταῦτα κακοδαίμονας ποιεῖ; τοὺς
ἀνάνδρους καὶ ἀλογίστους, τοὺς ἀτρίπτους καὶ ἀγυμνάστους,
τοὺς ἐκ νηπίων ἃς ἔχουσι δόξας φυλάττοντας. οὐκοῦν οὐκ
ἔστιν ἡ Τύχη κακοδαιμονίας τελεσιουργός, ἂν μὴ κακίαν ἔχῃ
συνεργοῦσαν. ὡς γὰρ ἡ κρόκη τὸ ὀστέον πρίει τέφρᾳ καὶ
ὄξει διάβροχον γενόμενον, καὶ τὸν ἐλέφαντα τῷ ζύθει
μαλακὸν γενόμενον καὶ χαλῶντα κάμπτουσι καὶ διασχηματίζουσιν,
ἄλλως δ’ οὐ δύνανται, οὕτως ἡ τύχη τὸ πεπονθὸς ἐξ αὑτοῦ
καὶ μαλακὸν ἐκ κακίας προσπεσοῦσα κοιλαίνει καὶ τιτρώσκει.
καὶ καθάπερ ὁ παρθικὸς ἰὸς τῶν ἄλλων οὐδενὶ βλαβερὸς ὢν
οὐδὲ λυπῶν ἁπτομένους καὶ περιφέροντας, ἐὰν τετρωμένοις
ἐπεισενεχθῇ μόνον, εὐθὺς ἀπόλλυσι τῷ προπεπονθότι τὴν
ἀπορροὴν δεχομένους, οὕτω τὸν ὑπὸ τῆς τύχης συντριβήσεσθαι
μέλλοντα τὴν ψυχὴν ἴδιον ἕλκος ἐν ἑαυτῷ καὶ κακὸν ἔχειν
δεῖ, ὅπως τὰ προσπίπτοντα ἔξωθεν οἰκτρὰ καὶ ὀδυρτὰ
ποιήσῃ. ἆρ’ οὖν ἡ κακία τοιοῦτον ὥστε τῆς τύχης δεῖσθαι
πρὸς κακοδαιμονίας ἀπεργασίαν; πόθεν; οὐ τραχὺ καὶ
δυσχείμερον ἐπαίρει πέλαγος, οὐ λῃστῶν ἐνοδίοις διαζώννυσιν
ἐνέδραις ἐρήμους ὑπωρείας, οὐ νέφη χαλαζοβόλα πεδίοις
περιρρήγνυσι καρποφόροις, οὐ Μέλητον οὐδ’ Ἄνυτον οὐδὲ
Καλλίξενον ἐπάγει συκοφάντην, οὐκ ἀφαιρεῖται πλοῦτον, οὐκ
ἀπείργει στρατηγίας, ἵνα ποιήσῃ κακοδαίμονας ἀλλὰ πτοεῖ
πλουτοῦντας, εὐροοῦντας, κληρονομοῦντας ἐν γῇ διὰ θαλάττης
ἐνδέδυκε, προσπέφυκεν, ἐκτήκουσα ταῖς ἐπιθυμίαις, διακαίουσα
τοῖς θυμοῖς, συντρίβουσα ταῖς δεισιδαιμονίαις, διασύρουσα τοῖς
ὀφθαλμοῖς