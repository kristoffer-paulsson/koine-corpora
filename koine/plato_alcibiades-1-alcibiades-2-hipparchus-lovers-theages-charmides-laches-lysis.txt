Ἀλκιβιάδης α Σωκράτης Ἀλκιβιάδης ὦ παῖ Κλεινίου, οἶμαί σε
θαυμάζειν ὅτι πρῶτος ἐραστής σου γενόμενος τῶν ἄλλων
πεπαυμένων μόνος οὐκ ἀπαλλάττομαι, καὶ ὅτι οἱ μὲν ἄλλοι
δῑ ὄχλου ἐγένοντό σοι διαλεγόμενοι, ἐγὼ δὲ τοσούτων ἐτῶν
οὐδὲ προσεῖπον. τούτου δὲ τὸ αἴτιον γέγονεν οὐκ
ἀνθρώπειον, ἀλλά τι δαιμόνιον ἐναντίωμα, οὗ σὺ τὴν δύναμιν
καὶ ὕστερον πεύσῃ. νῦν δὲ ἐπειδὴ οὐκέτι ἐναντιοῦται,
οὕτω προσελήλυθα· εὔελπις δ’ εἰμὶ καὶ τὸ λοιπὸν μὴ
ἐναντιώσεσθαι αὐτό. σχεδὸν οὖν κατανενόηκα ἐν τούτῳ τῷ
χρόνῳ σκοπούμενος ὡς πρὸς τοὺς ἐραστὰς ἔσχες· πολλῶν γὰρ
γενομένων καὶ μεγαλοφρόνων οὐδεὶς ὃς οὐχ ὑπερβληθεὶς τῷ
φρονήματι ὑπὸ σοῦ πέφευγεν. τὸν δὲ λόγον, ᾧ
ὑπερπεφρόνηκας, ἐθέλω διελθεῖν. οὐδενὸς φὴ|ς ἀνθρώπων
ἐνδεὴς εἶναι εἰς οὐδέν· τὰ γὰρ ὑπάρχοντά σοι μεγάλα
εἶναι, ὥστε μηδενὸς δεῖσθαι, ἀπὸ τοῦ σώματος ἀρξάμενα
τελευτῶντα εἰς τὴν ψυχήν. οἴει γὰρ δὴ εἶναι πρῶτον μὲν
κάλλιστός τε καὶ μέγιστος—καὶ τοῦτο μὲν δὴ παντὶ δῆλον
ἰδεῖν ὅτι οὐ ψεύδῃ—ἔπειτα νεανικωτάτου γένους ἐν τῇ
σεαυτοῦ πόλει, οὔσῃ μεγίστῃ τῶν Ἑλληνίδων, καὶ ἐνταῦθα
πρὸς πατρός τέ σοι φίλους καὶ συγγενεῖς πλείστους εἶναι καὶ
ἀρίστους, οἳ εἴ τι δέοι ὑπηρετοῖεν ἄν σοι, τούτων δὲ
τοὺς πρὸς μητρὸς οὐδὲν χείρους οὐδ’ ἐλάττους. συμπάντων δὲ
ὧν εἶπον μείζω οἴει σοι δύναμιν ὑπάρχειν Περικλέα τὸν
Ξανθίππου, ὃν ὁ πατὴρ ἐπίτροπον κατέλιπε σοί τε καὶ τῷ
ἀδελφῷ· ὃς οὐ μόνον ἐν τῇδε τῇ πόλει δύναται πράττειν
ὅτι ἂν βούληται, ἀλλ’ ἐν πάσῃ τῇ Ἑλλάδι καὶ τῶν
βαρβάρων ἐν πολλοῖς καὶ μεγάλοις γένεσιν. προσθήσω δὲ καὶ
ὅτι τῶν πλουσίων· δοκεῖς δέ μοι ἐπὶ τούτῳ ἥκιστα μέγα
φρονεῖν. κατὰ πάντα δὴ ταῦτα σύ τε μεγαλαυχούμενος κεκράτηκας
τῶν ἐραστῶν ἐκεῖνοί τε ὑποδεέστεροι ὄντες ἐκρατήθησαν,
καί σε ταῦτ’ οὐ λέληθεν· ὅθεν δὴ εὖ οἶδα ὅτι θαυμάζεις
τί διανοούμενός ποτε οὐκ ἀπαλλάττομαι τοῦ ἔρωτος, καὶ
ἥντιν’ ἔχων ἐλπίδα ὑπομένω τῶν ἄλλων πεφευγότων. καὶ
ἴσως γε, ὦ Σώκρατες, οὐκ οἶσθ’ ὅτι σμικρόν με ἔφθης.
ἐγὼ γάρ τοι ἐν νῷ εἶχον πρότερός σοι προσελθὼν αὐτὰ
ταῦτ’ ἐρέσθαι, τί ποτε βούλει καὶ εἰς τίνα ἐλπίδα βλέπων
ἐνοχλεῖς με, ἀεὶ ὅπου ἂν ὦ ἐπιμελέστατα παρών· τῷ
ὄντι γὰρ θαυμάζω ὅτι ποτ’ ἐστὶ τὸ σὸν πρᾶγμα, καὶ ἥδιστ’
ἂν πυθοίμην. ἀκούσῃ μὲν ἄρα μου, ὡς τὸ εἰκός, προθύμως,
εἴπερ, ὡς φῄς, ἐπιθυμεῖς εἰδέναι τί διανοοῦμαι, καὶ ὡς
ἀκουσομένῳ καὶ περιμενοῦντι λέγω. πάνυ μὲν οὖν· ἀλλὰ
λέγε. ὅρα δή· οὐ γάρ τοι εἴη ἂν θαυμαστὸν εἰ, ὥσπερ
μόγις ἠρξάμην, οὕτω μόγις καὶ παυσαίμην. ὠγαθὲ λέγε·
ἀκούσομαι γάρ. λεκτέον ἂν εἴη. χαλεπὸν μὲν οὖν πρὸς
ἄνδρα οὐχ ἥττονα ἐραστῶν προσφέρεσθαι ἐραστῇ, ὅμως δὲ
τολμητέον φράσαι τὴν ἐμὴν διάνοιαν. ἐγὼ γάρ, ὦ Ἀλκιβιάδη,
εἰ μέν σε ἑώρων ἃ νυνδὴ διῆλθον ἀγαπῶντα καὶ οἰόμενον
δεῖν ἐν τούτοις καταβιῶναι, πάλαι ἂν ἀπηλλάγμην τοῦ
ἔρωτος, ὥς γε δὴ ἐμαυτὸν πείθω· νῦν δ’ ἕτερ’ αὖ
κατηγορήσω διανοήματα σὰ πρὸς αὐτὸν σέ, ᾧ καὶ γνώσῃ ὅτι
προσέχων γέ σοι τὸν νοῦν διατετέλεκα. δοκεῖς γάρ μοι, εἴ τίς
σοι εἴποι θεῶν· “ὦ Ἀλκιβιάδη, πότερον βούλει ζῆν ἔχων ἃ
νῦν ἔχεις, ἢ αὐτίκα τεθνάναι εἰ μή σοι ἐξέσται μείζω
κτήσασθαι;” δοκεῖς ἄν μοι ἑλέσθαι τεθνάναι· ἀλλὰ νῦν ἐπὶ
τίνι δή ποτε ἐλπίδι ζῇς, ἐγὼ φράσω. ἡγῇ, ἐὰν θᾶττον
εἰς τὸν Ἀθηναίων δῆμον παρέλθῃς—τοῦτο δ’ ἔσεσθαι μάλα
ὀλίγων ἡμερῶν— παρελθὼν οὖν ἐνδείξεσθαι Ἀθηναίοις ὅτι
ἄξιος εἶ τιμᾶσθαι ὡς οὔτε Περικλῆς οὔτ’ ἄλλος οὐδεὶς
τῶν πώποτε γενομένων, καὶ τοῦτ’ ἐνδειξάμενος μέγιστον
δυνήσεσθαι ἐν τῇ πόλει, ἐὰν δ’ ἐνθάδε μέγιστος ᾖς, καὶ
ἐν τοῖς ἄλλοις Ἕλλησι, καὶ οὐ μόνον ἐν Ἕλλησιν, ἀλλὰ
καὶ ἐν τοῖς βαρβάροις, ὅσοι ἐν τῇ αὐτῇ ἡμῖν οἰκοῦσιν
ἠπείρῳ. καὶ εἰ αὖ σοι εἴποι ὁ αὐτὸς οὗτος θεὸς ὅτι
αὐτοῦ σε δεῖ δυναστεύειν ἐν τῇ Εὐρώπῃ, διαβῆναι δὲ εἰς
τὴν Ἀσίαν οὐκ ἐξέσται σοι οὐδὲ ἐπιθέσθαι τοῖς ἐκεῖ
πράγμασιν, οὐκ ἂν αὖ μοι δοκεῖς ἐθέλειν οὐδ’ ἐπὶ τούτοις
μόνοις ζῆν, εἰ μὴ ἐμπλήσεις τοῦ σοῦ ὀνόματος καὶ τῆς σῆς
δυνάμεως πάντας ὡς ἔπος εἰπεῖν ἀνθρώπους· καὶ οἶμαί σε
πλὴν Κύρου καὶ Ξέρξου ἡγεῖσθαι οὐδένα ἄξιον λόγου
γεγονέναι. ὅτι μὲν οὖν ἔχεις ταύτην τὴν ἐλπίδα, εὖ
οἶδα καὶ οὐκ εἰκάζω. ἴσως ἂν οὖν εἴποις, ἅτε εἰδὼς
ὅτι ἀληθῆ λέγω, “τί δὴ οὖν, ὦ Σώκρατες, τοῦτ’ ἐστί σοι
πρὸς λόγον; [ὃν ἔφησθα ἐρεῖν, διὸ ἐμοῦ οὐκ ἀπαλλάττῃ;]”
ἐγὼ δὲ σοί γε ἐρῶ, ὦ φίλε παῖ Κλεινίου καὶ Δεινομάχης.
τούτων γάρ σοι ἁπάντων τῶν διανοημάτων τέλος ἐπιτεθῆναι
ἄνευ ἐμοῦ ἀδύνατον· τοσαύτην ἐγὼ δύναμιν οἶμαι ἔχειν
εἰς τὰ σὰ πράγματα καὶ εἰς σέ, διὸ δὴ καὶ πάλαι οἴομαί
με τὸν θεὸν οὐκ ἐᾶν διαλέγεσθαί σοι, ὃν ἐγὼ περιέμενον
ὁπηνίκα ἐάσει. ὥσπερ γὰρ σὺ ἐλπίδας ἔχεις ἐν τῇ πόλει
ἐνδείξασθαι ὅτι αὐτῇ παντὸς ἄξιος εἶ, ἐνδειξάμενος δὲ
[ὅτι] οὐδὲν ὅτι οὐ παραυτίκα δυνήσεσθαι, οὕτω κἀγὼ παρὰ
σοὶ ἐλπίζω μέγιστον δυνήσεσθαι ἐνδειξάμενος ὅτι παντὸς
ἄξιός εἰμί σοι καὶ οὔτε ἐπίτροπος οὔτε συγγενὴς οὔτ’
ἄλλος οὐδεὶς ἱκανὸς παραδοῦναι τὴν δύναμιν ἧς ἐπιθυμεῖς
πλὴν ἐμοῦ, μετὰ τοῦ θεοῦ μέντοι. νεωτέρῳ μὲν οὖν ὄντι
σοι καὶ πρὶν τοσαύτης ἐλπίδος γέμειν, ὡς ἐμοὶ δοκεῖ, οὐκ
εἴα ὁ θεὸς διαλέγεσθαι, ἵνα μὴ μάτην διαλεγοίμην. νῦν δ’
ἐφῆκεν· νῦν γὰρ ἄν μου ἀκούσαις. πολύ γέ μοι, ὦ Σώκρατες,
νῦν ἀτοπώτερος αὖ φαίνῃ, ἐπειδὴ ἤρξω λέγειν, ἢ ὅτε
σιγῶν εἵπου· καίτοι σφόδρα γε ἦσθ’ ἰδεῖν καὶ τότε
τοιοῦτος. εἰ μὲν οὖν ἐγὼ ταῦτα διανοοῦμαι ἢ μή, ὡς
ἔοικε, διέγνωκας, καὶ ἐὰν μὴ φῶ, οὐδέν μοι ἔσται πλέον
πρὸς τὸ πείθειν σε. εἶεν· εἰ δὲ δὴ ὅτι μάλιστα ταῦτα
διανενόημαι, πῶς διὰ σοῦ μοι ἔσται καὶ ἄνευ σοῦ οὐκ ἂν
γένοιτο; ἔχεις λέγειν; ἆρ’ ἐρωτᾷς εἴ τιν’ ἔχω εἰπεῖν
λόγον μακρόν, οἵους δὴ ἀκούειν εἴθισαι; οὐ γάρ ἐστι
τοιοῦτον τὸ ἐμόν· ἀλλ’ ἐνδείξασθαι μέν σοι, ὡς ἐγᾦμαι,
οἷός τ’ ἂν εἴην ὅτι ταῦτα οὕτως ἔχει, ἐὰν ἓν μόνον
μοι ἐθελήσῃς βραχὺ ὑπηρετῆσαι. ἀλλ’ εἴ γε δὴ μὴ χαλεπόν τι
λέγεις τὸ ὑπηρέτημα, ἐθέλω. ἦ χαλεπὸν δοκεῖ τὸ
ἀποκρίνασθαι τὰ ἐρωτώμενα; οὐ χαλεπόν. ἀποκρίνου δή.
Ἐρώτα. οὐκοῦν ὡς διανοουμένου σου ταῦτα ἐρωτῶ, ἅ φημί σε
διανοεῖσθαι; ἔστω, εἰ βούλει, οὕτως, ἵνα καὶ εἰδῶ ὅτι
καὶ ἐρεῖς. φέρε δή· διανοῇ γάρ, ὡς ἐγώ φημι, παριέναι
συμβουλεύσων Ἀθηναίοις ἐντὸς οὐ πολλοῦ χρόνου· εἰ οὖν
μέλλοντός σου ἰέναι ἐπὶ τὸ βῆμα λαβόμενος ἐροίμην· “ὦ
Ἀλκιβιάδη, ἐπειδὴ περὶ τίνος Ἀθηναῖοι διανοοῦνται
βουλεύεσθαι, ἀνίστασαι συμβουλεύσων; ἆρ’ ἐπειδὴ περὶ ὧν σὺ
ἐπίστασαι βέλτιον ἢ οὗτοι;” τί ἂν ἀποκρίναιο; εἴποιμ’
ἂν δήπου, περὶ ὧν οἶδα βέλτιον ἢ οὗτοι. περὶ ὧν ἄρ’
εἰδὼς τυγχάνεις, ἀγαθὸς σύμβουλος εἶ. πῶς γὰρ οὔ; οὐκοῦν
ταῦτα μόνον οἶσθα, ἃ παρ’ ἄλλων ἔμαθες ἢ αὐτὸς
ἐξηῦρες; ποῖα γὰρ ἄλλα; ἔστιν οὖν ὅπως ἄν ποτε ἔμαθές
τι ἢ ἐξηῦρες μήτε μανθάνειν ἐθέλων μήτ’ αὐτὸς ζητεῖν; οὐκ
ἔστιν. τί δέ; ἠθέλησας ἂν ζητῆσαι ἢ μαθεῖν ἃ
ἐπίστασθαι ᾤου; οὐ δῆτα. ἃ ἄρα νῦν τυγχάνεις
ἐπιστάμενος, ἦν χρόνος ὅτε οὐχ ἡγοῦ εἰδέναι; ἀνάγκη.
ἀλλὰ μὴν ἅ γε μεμάθηκας σχεδόν τι καὶ ἐγὼ οἶδα· εἰ δέ τι
ἐμὲ λέληθεν, εἰπέ. ἔμαθες γὰρ δὴ σύ γε κατὰ μνήμην τὴν
ἐμὴν γράμματα καὶ κιθαρίζειν καὶ παλαίειν· οὐ γὰρ δὴ
αὐλεῖν γε ἤθελες μαθεῖν. ταῦτ’ ἐστὶν ἃ σὺ ἐπίστασαι, εἰ
μή πού τι μανθάνων ἐμὲ λέληθας· οἶμαι δέ γε, οὔτε νύκτωρ
οὔτε μεθ’ ἡμέραν ἐξιὼν ἔνδοθεν. ἀλλ’ οὐ πεφοίτηκα εἰς
ἄλλων ἢ τούτων. πότερον οὖν, ὅταν περὶ γραμμάτων
Ἀθηναῖοι βουλεύωνται, πῶς ἂν ὀρθῶς γράφοιεν, τότε
ἀναστήσῃ αὐτοῖς συμβουλεύσων; μὰ Δί’ οὐκ ἔγωγε. ἀλλ’
ὅταν περὶ κρουμάτων ἐν λύρᾳ; οὐδαμῶς. οὐδὲ μὴν οὐδὲ
περὶ παλαισμάτων γε εἰώθασι βουλεύεσθαι ἐν τῇ ἐκκλησίᾳ. οὐ
μέντοι. ὅταν οὖν περὶ τίνος βουλεύωνται; οὐ γάρ που ὅταν
γε περὶ οἰκοδομίας. οὐ δῆτα. οἰκοδόμος γὰρ ταῦτά γε σοῦ
βέλτιον συμβουλεύσει. ναί. οὐδὲ μὴν ὅταν περὶ μαντικῆς
βουλεύωνται; οὔ. μάντις γὰρ αὖ ταῦτα ἄμεινον ἢ σύ. ναί.
ἐάν τέ γε σμικρὸς ἢ μέγας ᾖ, ἐάν τε καλὸς ἢ αἰσχρός,
ἔτι τε γενναῖος ἢ ἀγεννής. πῶς γὰρ οὔ; εἰδότος γὰρ
οἶμαι περὶ ἑκάστου ἡ συμβουλή, καὶ οὐ πλουτοῦντος. πῶς γὰρ
οὔ; ἀλλ’ ἐάντε πένης ἐάντε πλούσιος ᾖ ὁ παραινῶν,
οὐδὲν διοίσει Ἀθηναίοις ὅταν περὶ τῶν ἐν τῇ πόλει
βουλεύωνται, πῶς ἂν ὑγιαίνοιεν, ἀλλὰ ζητήσουσιν ἰατρὸν
εἶναι τὸν σύμβουλον. εἰκότως γε. ὅταν οὖν περὶ τίνος
σκοπῶνται, τότε σὺ ἀνιστάμενος ὡς συμβουλεύσων ὀρθῶς
ἀναστήσῃ; ὅταν περὶ τῶν ἑαυτῶν πραγμάτων, ὦ Σώκρατες.
τῶν περὶ ναυπηγίας λέγεις, ὁποίας τινὰς χρὴ αὐτοὺς τὰς
ναῦς ναυπηγεῖσθαι; οὐκ ἔγωγε, ὦ Σώκρατες. ναυπηγεῖν γὰρ
οἶμαι οὐκ ἐπίστασαι. τοῦτ’ αἴτιον ἢ ἄλλο τι; οὔκ, ἀλλὰ
τοῦτο. ἀλλὰ περὶ ποίων τῶν ἑαυτῶν λέγεις πραγμάτων ὅταν
βουλεύωνται; ὅταν περὶ πολέμου, ὦ Σώκρατες, ἢ περὶ
εἰρήνης ἢ ἄλλου του τῶν τῆς πόλεως πραγμάτων. ἆρα λέγεις
ὅταν βουλεύωνται πρὸς τίνας χρὴ εἰρήνην ποιεῖσθαι καὶ τίσιν
πολεμεῖν καὶ τίνα τρόπον; ναί. χρὴ δ’ οὐχ οἷς βέλτιον; ναί.
καὶ τόθ’ ὁπότε βέλτιον; πάνυ γε. καὶ τοσοῦτον χρόνον ὅσον
ἄμεινον; ναί. εἰ οὖν βουλεύοιντο Ἀθηναῖοι τίσιν χρὴ
προσπαλαίειν καὶ τίσιν ἀκροχειρίζεσθαι καὶ τίνα τρόπον, σὺ
ἄμεινον ἂν συμβουλεύοις ἢ ὁ παιδοτρίβης; ὁ παιδοτρίβης
δήπου. ἔχεις οὖν εἰπεῖν πρὸς τί <ἂν> βλέπων ὁ
παιδοτρίβης συμβουλεύσειεν οἷς δεῖ προσπαλαίειν καὶ οἷς μή,
καὶ ὁπότε καὶ ὅντινα τρόπον; λέγω δὲ τὸ τοιόνδε· ἆρα
τούτοις δεῖ προσπαλαίειν οἷς βέλτιον, ἢ οὔ; ναί. ἆρα καὶ
τοσαῦτα ὅσα ἄμεινον; τοσαῦτα. οὐκοῦν καὶ τότε ὅτε
ἄμεινον; πάνυ γε. ἀλλὰ μὴν καὶ ᾄδοντα δεῖ κιθαρίζειν ποτὲ
πρὸς τὴν ᾠδὴν καὶ βαίνειν; δεῖ γάρ. οὐκοῦν τότε ὁπότε
βέλτιον; ναί. καὶ τοσαῦθ’ ὅσα βέλτιον; φημί. τί οὖν;
ἐπειδὴ βέλτιον μὲν ὠνόμαζες ἐπ’ ἀμφοτέροις, τῷ τε
κιθαρίζειν πρὸς τὴν ᾠδὴν καὶ τῷ προσπαλαίειν, τί καλεῖς
τὸ ἐν τῷ κιθαρίζειν βέλτιον, ὥσπερ ἐγὼ τὸ ἐν τῷ
παλαίειν καλῶ γυμναστικόν· σὺ δ’ ἐκεῖνο τί καλεῖς; οὐκ
ἐννοῶ. ἀλλὰ πειρῶ ἐμὲ μιμεῖσθαι. ἐγὼ γάρ που ἀπεκρινάμην
τὸ διὰ παντὸς ὀρθῶς ἔχον, ὀρθῶς δὲ δήπου ἔχει τὸ κατὰ
τὴν τέχνην γιγνόμενον· ἢ οὔ; ναί. ἡ δὲ τέχνη οὐ
γυμναστικὴ ἦν; πῶς δ’ οὔ; ἐγὼ δ’ εἶπον τὸ ἐν τῷ
παλαίειν βέλτιον γυμναστικόν. εἶπες γάρ. οὐκοῦν καλῶς;
ἔμοιγε δοκεῖ. ἴθι δὴ καὶ σύ—πρέποι γὰρ ἄν που καὶ σοὶ
τὸ καλῶς διαλέγεσθαι—εἰπὲ πρῶτον τίς ἡ τέχνη ἧς τὸ
κιθαρίζειν καὶ τὸ ᾄδειν καὶ τὸ ἐμβαίνειν ὀρθῶς; συνάπασα
τίς καλεῖται; οὔπω δύνασαι εἰπεῖν; οὐ δῆτα. ἀλλ’ ὧδε
πειρῶ· τίνες αἱ θεαὶ ὧν ἡ τέχνη; τὰς μούσας, ὦ Σώκρατες,
λέγεις; ἔγωγε. ὅρα δή· τίνα ἀπ’ αὐτῶν ἐπωνυμίαν ἡ τέχνη
ἔχει; μουσικήν μοι δοκεῖς λέγειν. λέγω γάρ. τί οὖν τὸ κατὰ
ταύτην ὀρθῶς γιγνόμενόν ἐστιν; ὥσπερ ἐκεῖ ἐγώ σοι τὸ
κατὰ τὴν τέχνην ἔλεγον ὀρθῶς, τὴν γυμναστικήν, καὶ σὺ δὴ
οὖν οὕτως ἐνταῦθα τί φῄς; πῶς γίγνεσθαι; μουσικῶς μοι
δοκεῖ. εὖ λέγεις. ἴθι δή, καὶ τὸ ἐν τῷ πολεμεῖν βέλτιον
καὶ τὸ ἐν τῷ εἰρήνην ἄγειν, τοῦτο τὸ βέλτιον τί
ὀνομάζεις; ὥσπερ ἐκεῖ ἐφ’ ἑκάστῳ ἔλεγες τὸ ἄμεινον,
ὅτι μουσικώτερον καὶ ἐπὶ τῷ ἑτέρῳ, ὅτι γυμναστικώτερον·
πειρῶ δὴ καὶ ἐνταῦθα λέγειν τὸ βέλτιον. ἀλλ’ οὐ πάνυ τι
ἔχω. ἀλλὰ μέντοι αἰσχρόν γε εἰ μέν τις σε λέγοντα καὶ
συμβουλεύοντα περὶ σιτίων ὅτι βέλτιον τόδε τοῦδε καὶ νῦν
καὶ τοσοῦτον, ἔπειτα ἐρωτήσειεν “τί τὸ ἄμεινον λέγεις, ὦ
Ἀλκιβιάδη;” περὶ μὲν τούτων ἔχειν εἰπεῖν ὅτι τὸ
ὑγιεινότερον, καίτοι οὐ προσποιῇ γε ἰατρὸς εἶναι· περὶ δὲ
οὗ προσποιῇ ἐπιστήμων εἶναι καὶ συμβουλεύσεις ἀνιστάμενος
ὡς εἰδώς, τούτου δ’, ὡς ἔοικας, πέρι ἐρωτηθεὶς ἐὰν μὴ
ἔχῃς εἰπεῖν, οὐκ αἰσχύνῃ; ἢ οὐκ αἰσχρὸν φανεῖται; πάνυ
γε. σκόπει δὴ καὶ προθυμοῦ εἰπεῖν πρὸς τί τείνει τὸ ἐν τῷ
εἰρήνην τε ἄγειν ἄμεινον καὶ τὸ ἐν τῷ πολεμεῖν οἷς δεῖ;
ἀλλὰ σκοπῶν οὐ δύναμαι ἐννοῆσαι. οὐδ’ οἶσθα, ἐπειδὰν
πόλεμον ποιώμεθα, ὅτι ἐγκαλοῦντες ἀλλήλοις πάθημα ἐρχόμεθα
εἰς τὸ πολεμεῖν, καὶ ὅτι αὐτὸ ὀνομάζοντες ἐρχόμεθα;
ἔγωγε, ὅτι γε ἐξαπατώμενοί τι ἢ βιαζόμενοι ἢ
ἀποστερούμενοι. ἔχε· πῶς ἕκαστα τούτων πάσχοντες; πειρῶ
εἰπεῖν τί διαφέρει τὸ ὧδε ἢ ὧδε. ἦ τὸ ὧδε λέγεις, ὦ
Σώκρατες, τὸ δικαίως ἢ τὸ ἀδίκως; αὐτὸ τοῦτο. ἀλλὰ μὴν
τοῦτο γε διαφέρει ὅλον τε καὶ πᾶν. τί οὖν; Ἀθηναίοις σὺ
πρὸς ποτέρους συμβουλεύσεις πολεμεῖν, τοὺς ἀδικοῦντας ἢ τοὺς
τὰ δίκαια πράττοντας; δεινὸν τοῦτό γε ἐρωτᾷς· εἰ γὰρ καὶ
διανοεῖταί τις ὡς δεῖ πρὸς τοὺς τὰ δίκαια πράττοντας
πολεμεῖν, οὐκ ἂν ὁμολογήσειέν γε. οὐ γὰρ νόμιμον τοῦθ’, ὡς
ἔοικεν. οὐ δῆτα· οὐδέ γε καλὸν δοκεῖ εἶναι. πρὸς ταῦτ’
ἄρα καὶ σὺ [τὸ δίκαιον] τοὺς λόγους ποιήσῃ; ἀνάγκη. ἄλλο
τι οὖν, ὃ νυνδὴ ἐγὼ ἠρώτων βέλτιον πρὸς τὸ πολεμεῖν καὶ
μή, καὶ οἷς δεῖ καὶ οἷς μή, καὶ ὁπότε καὶ μή, τὸ
δικαιότερον τυγχάνει ὄν; ἢ οὔ; φαίνεταί γε. πῶς οὖν, ὦ
φίλε Ἀλκιβιάδη; πότερον σαυτὸν λέληθας ὅτι οὐκ ἐπίστασαι
τοῦτο, ἢ ἐμὲ ἔλαθες μανθάνων καὶ φοιτῶν εἰς διδασκάλου
ὅς σε ἐδίδασκε διαγιγνώσκειν τὸ δικαιότερόν τε καὶ
ἀδικώτερον; καὶ τίς ἐστιν οὗτος; φράσον καὶ ἐμοί, ἵνα
αὐτῷ φοιτητὴν προξενήσῃς καὶ ἐμέ. σκώπτεις, ὦ Σώκρατες.
οὐ μὰ τὸν Φίλιον τὸν ἐμόν τε καὶ σόν, ὃν ἐγὼ ἥκιστ’
ἂν ἐπιορκήσαιμι· ἀλλ’ εἴπερ ἔχεις, εἰπὲ τίς ἐστιν. τί δ’
εἰ μὴ ἔχω; οὐκ ἂν οἴει με ἄλλως εἰδέναι περὶ τῶν
δικαίων καὶ ἀδίκων; ναί, εἴ γε εὕροις. ἀλλ’ οὐκ ἂν
εὑρεῖν με ἡγῇ; καὶ μάλα γε, εἰ ζητήσαις. εἶτα ζητῆσαι οὐκ
ἂν οἴει με; ἔγωγε, εἰ οἰηθείης γε μὴ εἰδέναι. εἶτα οὐκ
ἦν ὅτ’ εἶχον οὕτω; καλῶς λέγεις. ἔχεις οὖν εἰπεῖν
τοῦτον τὸν χρόνον ὅτε οὐκ ᾤου εἰδέναι τὰ δίκαια καὶ τὰ
ἄδικα; φέρε, πέρυσιν ἐζήτεις τε καὶ οὐκ ᾤου εἰδέναι; ἢ
ᾤου; καὶ τἀληθῆ ἀποκρίνου, ἵνα μὴ μάτην οἱ διάλογοι
γίγνωνται. ἀλλ’ ᾤμην εἰδέναι. τρίτον δ’ ἔτος καὶ τέταρτον
καὶ πέμπτον οὐχ οὕτως; ἔγωγε. ἀλλὰ μὴν τό γε πρὸ τοῦ
παῖς ἦσθα. ἦ γάρ; ναί. τότε μὲν τοίνυν εὖ οἶδα ὅτι
ᾤου εἰδέναι. πῶς εὖ οἶσθα; πολλάκις σοῦ ἐν διδασκάλων
ἤκουον παιδὸς ὄντος καὶ ἄλλοθι, καὶ ὁπότε ἀστραγαλίζοις
ἢ ἄλλην τινὰ παιδιὰν παίζοις, οὐχ ὡς ἀποροῦντος περὶ τῶν
δικαίων καὶ ἀδίκων, ἀλλὰ μάλα μέγα καὶ θαρραλέως λέγοντος
περὶ ὅτου τύχοις τῶν παίδων ὡς πονηρός τε καὶ ἄδικος εἴη
καὶ ὡς ἀδικοῖ· ἢ οὐκ ἀληθῆ λέγω; ἀλλὰ τί ἔμελλον
ποιεῖν, ὦ Σώκρατες, ὁπότε τίς με ἀδικοῖ; σὺ δ’ εἰ τύχοις
ἀγνοῶν εἴτ’ ἀδικοῖο εἴτε μὴ τότε, λέγεις, τί σε χρὴ
ποιεῖν; μὰ Δί’ ἀλλ’ οὐκ ἠγνόουν ἔγωγε, ἀλλὰ σαφῶς
ἐγίγνωσκον ὅτι ἠδικούμην. ὤιου ἄρα ἐπίστασθαι καὶ παῖς
ὤν, ὡς ἔοικε, τὰ δίκαια καὶ τὰ ἄδικα. ἔγωγε· καὶ
ἠπιστάμην γε. ἐν ποίῳ χρόνῳ ἐξευρών; οὐ γὰρ δήπου ἐν ᾧ
γε ᾤου εἰδέναι. οὐ δῆτα. πότε οὖν ἀγνοεῖν ἡγοῦ; σκόπει·
οὐ γὰρ εὑρήσεις τοῦτον τὸν χρόνον. μὰ τὸν Δί’, ὦ
Σώκρατες, οὔκουν ἔχω γ’ εἰπεῖν. εὑρὼν μὲν ἄρ’ οὐκ οἶσθα
αὐτά. οὐ πάνυ φαίνομαι. ἀλλὰ μὴν ἄρτι γε οὐδὲ μαθὼν
ἔφησθα εἰδέναι· εἰ δὲ μήθ’ ηὗρες μήτ’ ἔμαθες, πῶς οἶσθα
καὶ πόθεν; ἀλλ’ ἴσως τοῦτό σοι οὐκ ὀρθῶς ἀπεκρινάμην, τὸ
φάναι εἰδέναι αὐτὸς ἐξευρών. τὸ δὲ πῶς εἶχεν; ἔμαθον
οἶμαι καὶ ἐγὼ ὥσπερ καὶ οἱ ἄλλοι. πάλιν εἰς τὸν αὐτὸν
ἥκομεν λόγον. παρὰ τοῦ; φράζε κἀμοί. παρὰ τῶν πολλῶν. οὐκ
εἰς σπουδαίους γε διδασκάλους καταφεύγεις εἰς τοὺς πολλοὺς
ἀναφέρων. τί δέ; οὐχ ἱκανοὶ διδάξαι οὗτοι; οὔκουν τὰ
πεττευτικά γε καὶ τὰ μή· καίτοι φαυλότερα αὐτὰ οἶμαι τῶν
δικαίων εἶναι. τί δέ; σὺ οὐχ οὕτως οἴει; ναί. εἶτα τὰ
μὲν φαυλότερα οὐχ οἷοί τε διδάσκειν, τὰ δὲ σπουδαιότερα;
οἶμαι ἔγωγε· ἄλλα γοῦν πολλὰ οἷοί τ’ εἰσὶν διδάσκειν
σπουδαιότερα τοῦ πεττεύειν. ποῖα ταῦτα; οἷον καὶ τὸ
ἑλληνίζειν παρὰ τούτων ἔγωγ’ ἔμαθον, καὶ οὐκ ἂν ἔχοιμι
εἰπεῖν ἐμαυτοῦ διδάσκαλον, ἀλλ’ εἰς τοὺς αὐτοὺς ἀναφέρω
οὓς σὺ φὴ|ς οὐ σπουδαίους εἶναι διδασκάλους. ἀλλ’, ὦ
γενναῖε, τούτου μὲν ἀγαθοὶ διδάσκαλοι οἱ πολλοί, καὶ δικαίως
ἐπαινοῖντ’ ἂν αὐτῶν εἰς διδασκαλίαν. τί δή; ὅτι ἔχουσι
περὶ αὐτὰ ἃ χρὴ τοὺς ἀγαθοὺς διδασκάλους ἔχειν. τί τοῦτο
λέγεις; οὐκ οἶσθ’ ὅτι χρὴ τοὺς μέλλοντας διδάσκειν ὁτιοῦν
αὐτοὺς πρῶτον εἰδέναι; ἢ οὔ; πῶς γὰρ οὔ; οὐκοῦν τοὺς
εἰδότας ὁμολογεῖν τε ἀλλήλοις καὶ μὴ διαφέρεσθαι; ναί. ἐν
οἷς δ’ ἂν διαφέρωνται, ταῦτα φήσεις εἰδέναι αὐτούς; οὐ
δῆτα. τούτων οὖν διδάσκαλοι πῶς ἂν εἶεν; οὐδαμῶς. τί
οὖν; δοκοῦσί σοι διαφέρεσθαι οἱ πολλοὶ ποῖόν ἐστι λίθος ἢ
ξύλον; καὶ ἐάν τινα ἐρωτᾷς, ἆρ’ οὐ τὰ αὐτὰ ὁμολογοῦσιν,
καὶ ἐπὶ ταὐτὰ ὁρμῶσιν ὅταν βούλωνται λαβεῖν λίθον ἢ
ξύλον; ὡσαύτως καὶ πάνθ’ ὅσα τοιαῦτα· σχεδὸν γάρ τι μανθάνω
τὸ ἑλληνίζειν ἐπίστασθαι ὅτι τοῦτο λέγεις· ἢ οὔ; ναί.
οὐκοῦν εἰς μὲν ταῦθ’, ὥσπερ εἴπομεν, ἀλλήλοις τε
ὁμολογοῦσι καὶ αὐτοὶ ἑαυτοῖς ἰδίᾳ, καὶ δημοσίᾳ αἱ
πόλεις πρὸς ἀλλήλας οὐκ ἀμφισβητοῦσιν αἱ μὲν ταῦθ’ αἱ δ’
ἄλλα φάσκουσαι; οὐ γάρ. εἰκότως ἂν ἄρα τούτων γε καὶ
διδάσκαλοι εἶεν ἀγαθοί. ναί. οὐκοῦν εἰ μὲν βουλοίμεθα
ποιῆσαί τινα περὶ αὐτῶν εἰδέναι, ὀρθῶς ἂν αὐτὸν
πέμποιμεν εἰς διδασκαλίαν τούτων τῶν πολλῶν; πάνυ γε. τί δ’
εἰ βουληθεῖμεν εἰδέναι, μὴ μόνον ποῖοι ἄνθρωποί εἰσιν ἢ
ποῖοι ἵπποι, ἀλλὰ καὶ τίνες αὐτῶν δρομικοί τε καὶ μή,
ἆρ’ ἔτι οἱ πολλοὶ τοῦτο ἱκανοὶ διδάξαι; οὐ δῆτα. ἱκανὸν
δέ σοι τεκμήριον ὅτι οὐκ ἐπίστανται οὐδὲ κρήγυοι
διδάσκαλοί εἰσιν τούτων, ἐπειδὴ οὐδὲν ὁμολογοῦσιν ἑαυτοῖς
περὶ αὐτῶν; ἔμοιγε. τί δ’ εἰ βουληθεῖμεν εἰδέναι, μὴ μόνον
ποῖοι ἄνθρωποί εἰσιν, ἀλλ’ ὁποῖοι ὑγιεινοὶ ἢ νοσώδεις,
ἆρ’ ἱκανοὶ ἂν ἡμῖν ἦσαν διδάσκαλοι οἱ πολλοί; οὐ δῆτα.
ἦν δ’ ἄν σοι τεκμήριον ὅτι μοχθηροί εἰσι τούτων διδάσκαλοι,
εἰ ἑώρας αὐτοὺς διαφερομένους; ἔμοιγε. τί δὲ δή; νῦν περὶ
τῶν δικαίων καὶ ἀδίκων ἀνθρώπων καὶ πραγμάτων οἱ πολλοὶ
δοκοῦσί σοι ὁμολογεῖν αὐτοὶ ἑαυτοῖς ἢ ἀλλήλοις; ἥκιστα
νὴ Δί’, ὦ Σώκρατες. τί δέ; μάλιστα περὶ αὐτῶν διαφέρεσθαι;
πολύ γε. οὔκουν οἴομαί γε πώποτέ σε ἰδεῖν οὐδ’ ἀκοῦσαι
σφόδρα οὕτω διαφερομένους ἀνθρώπους περὶ ὑγιεινῶν καὶ μή,
ὥστε διὰ ταῦτα μάχεσθαί τε καὶ ἀποκτεινύναι ἀλλήλους. οὐ
δῆτα. ἀλλὰ περὶ τῶν δικαίων καὶ ἀδίκων ἔγωγ’ οἶδ’ ὅτι,
καὶ εἰ μὴ ἑώρακας, ἀκήκοας γοῦν ἄλλων τε πολλῶν καὶ
Ὁμήρου· καὶ Ὀδυσσείας γὰρ καὶ Ἰλιάδος ἀκήκοας. πάντως
δήπου, ὦ Σώκρατες. οὐκοῦν ταῦτα ποιήματά ἐστι περὶ
διαφορᾶς δικαίων τε καὶ ἀδίκων; ναί. καὶ αἱ μάχαι γε καὶ οἱ
θάνατοι διὰ ταύτην τὴν διαφορὰν τοῖς τε Ἀχαιοῖς καὶ τοῖς
ἄλλοις Τρωσὶν ἐγένοντο, καὶ τοῖς μνηστῆρσι τοῖς τῆς
Πηνελόπης καὶ τῷ Ὀδυσσεῖ. ἀληθῆ λέγεις. οἶμαι δὲ καὶ
τοῖς ἐν Τανάγρᾳ Ἀθηναίων τε καὶ Λακεδαιμονίων καὶ Βοιωτῶν
ἀποθανοῦσι, καὶ τοῖς ὕστερον ἐν Κορωνείᾳ, ἐν οἷς καὶ ὁ
σὸς πατὴρ [Κλεινίας] ἐτελεύτησεν, οὐδὲ περὶ ἑνὸς ἄλλου ἡ
διαφορὰ ἢ περὶ τοῦ δικαίου καὶ ἀδίκου τοὺς θανάτους καὶ
τὰς μάχας πεποίηκεν· ἦ γάρ; ἀληθῆ λέγεις. τούτους οὖν
φῶμεν ἐπίστασθαι περὶ ὧν οὕτως σφόδρα διαφέρονται, ὥστε
ἀμφισβητοῦντες ἀλλήλοις τὰ ἔσχατα σφᾶς αὐτοὺς ἐργάζονται;
οὐ φαίνεταί γε. οὐκοῦν εἰς τοὺς τοιούτους διδασκάλους
ἀναφέρεις οὓς ὁμολογεῖς αὐτὸς μὴ εἰδέναι; ἔοικα. πῶς
οὖν εἰκός σε εἰδέναι τὰ δίκαια καὶ τὰ ἄδικα, περὶ ὧν
οὕτω πλανᾷ καὶ οὔτε μαθὼν φαίνῃ παρ’ οὐδενὸς οὔτ’
αὐτὸς ἐξευρών; ἐκ μὲν ὧν σὺ λέγεις οὐκ εἰκός. ὁρᾷς
αὖ τοῦθ’ ὡς οὐ καλῶς εἶπες, ὦ Ἀλκιβιάδη; τὸ ποῖον; ὅτι
ἐμὲ φὴ|ς ταῦτα λέγειν. τί δέ; οὐ σὺ λέγεις ὡς ἐγὼ οὐδὲν
ἐπίσταμαι περὶ τῶν δικαίων καὶ ἀδίκων; οὐ μέντοι. ἀλλ’
ἐγώ; ναί. πῶς δή; ὧδε εἴσῃ. ἐάν σε ἔρωμαι τὸ ἓν καὶ
τὰ δύο πότερα πλείω ἐστί, φήσεις ὅτι τὰ δύο; ἔγωγε.
πόσῳ; ἑνί. πότερος οὖν ἡμῶν ὁ λέγων ὅτι τὰ δύο τοῦ
ἑνὸς ἑνὶ πλείω; ἐγώ. οὐκοῦν ἐγὼ μὲν ἠρώτων, σὺ δ’
ἀπεκρίνου; ναί. περὶ δὴ τούτων μῶν ἐγὼ φαίνομαι λέγων ὁ
ἐρωτῶν, ἢ σὺ ὁ ἀποκρινόμενος; ἐγώ. τί δ’ ἂν ἐγὼ μὲν
ἔρωμαι ποῖα γράμματα Σωκράτους, σὺ δ’ εἴπῃς, πότερος ὁ
λέγων; ἐγώ. ἴθι δή, ἑνὶ λόγῳ εἰπέ· ὅταν ἐρώτησίς τε
καὶ ἀπόκρισις γίγνηται, πότερος ὁ λέγων, ὁ ἐρωτῶν ἢ ὁ
ἀποκρινόμενος; ὁ ἀποκρινόμενος, ἔμοιγε δοκεῖ, ὦ Σώκρατες.
οὐκοῦν ἄρτι διὰ παντὸς ἐγὼ μὲν ἦ ὁ ἐρωτῶν; ναί. σὺ δ’
ὁ ἀποκρινόμενος; πάνυ γε. τί οὖν; τὰ λεχθέντα πότερος ἡμῶν
εἴρηκεν; φαίνομαι μέν, ὦ Σώκρατες, ἐκ τῶν ὡμολογημένων
ἐγώ. οὐκοῦν ἐλέχθη περὶ δικαίων καὶ ἀδίκων ὅτι
Ἀλκιβιάδης ὁ καλὸς ὁ Κλεινίου οὐκ ἐπίσταιτο, οἴοιτο δέ,
καὶ μέλλοι εἰς ἐκκλησίαν ἐλθὼν συμβουλεύσειν Ἀθηναίοις περὶ
ὧν οὐδὲν οἶδεν; οὐ ταῦτ’ ἦν; φαίνεται. τὸ τοῦ Εὐριπίδου
ἄρα συμβαίνει, ὦ Ἀλκιβιάδη· σοῦ τάδε κινδυνεύεις, οὐκ
ἐμοῦ ἀκηκοέναι, οὐδ’ ἐγώ εἰμι ὁ ταῦτα λέγων, ἀλλὰ σύ,
ἐμὲ δὲ αἰτιᾷ μάτην. καὶ μέντοι καὶ εὖ λέγεις. μανικὸν
γὰρ ἐν νῷ ἔχεις ἐπιχείρημα ἐπιχειρεῖν, ὦ βέλτιστε,
διδάσκειν ἃ οὐκ οἶσθα, ἀμελήσας μανθάνειν. οἶμαι μέν, ὦ
Σώκρατες, ὀλιγάκις Ἀθηναίους βουλεύεσθαι καὶ τοὺς ἄλλους
Ἕλληνας πότερα δικαιότερα ἢ ἀδικώτερα· τὰ μὲν γὰρ τοιαῦτα
ἡγοῦνται δῆλα εἶναι, ἐάσαντες οὖν περὶ αὐτῶν σκοποῦσιν
ὁπότερα συνοίσει πράξασιν. οὐ γὰρ ταὐτὰ οἶμαι ἐστὶν τά τε
δίκαια καὶ τὰ συμφέροντα, ἀλλὰ πολλοῖς δὴ ἐλυσιτέλησεν
ἀδικήσασι μεγάλα ἀδικήματα, καὶ ἑτέροις γε οἶμαι δίκαια
ἐργασαμένοις οὐ συνήνεγκεν. τί οὖν; εἰ ὅτι μάλιστα ἕτερα
μὲν τὰ δίκαια τυγχάνει ὄντα, ἕτερα δὲ τὰ συμφέροντα, οὔ
τί που αὖ σὺ οἴει ταῦτ’ εἰδέναι ἃ συμφέρει τοῖς
ἀνθρώποις, καὶ δῑ ὅτι; τί γὰρ κωλύει, ὦ Σώκρατες; εἰ μή
με αὖ ἐρήσῃ παρ’ ὅτου ἔμαθον ἢ ὅπως αὐτὸς ηὗρον.
οἷον τοῦτο ποιεῖς. εἴ τι μὴ ὀρθῶς λέγεις, τυγχάνει δὲ
δυνατὸν ὂν ἀποδεῖξαι δῑ οὗπερ καὶ τὸ πρότερον λόγου,
οἴει δὴ καινὰ ἄττα δεῖν ἀκούειν ἀποδείξεις τε ἑτέρας, ὡς
τῶν προτέρων οἷον σκευαρίων κατατετριμμένων, καὶ οὐκέτ’ ἂν
σὺ αὐτὰ ἀμπίσχοιο, εἰ μή τίς σοι τεκμήριον καθαρὸν καὶ
ἄχραντον οἴσει. ἐγὼ δὲ χαίρειν ἐάσας τὰς σὰς προδρομὰς
τοῦ λόγου οὐδὲν ἧττον ἐρήσομαι πόθεν μαθὼν αὖ τὰ
συμφέροντ’ ἐπίστασαι, καὶ ὅστις ἐστὶν ὁ διδάσκαλος, καὶ
πάντ’ ἐκεῖνα τὰ πρότερον ἐρωτῶ μιᾷ ἐρωτήσει; ἀλλὰ γὰρ
δῆλον ὡς εἰς ταὐτὸν ἥξεις καὶ οὐχ ἕξεις ἀποδεῖξαι οὔθ’
ὡς ἐξευρὼν οἶσθα τὰ συμφέροντα οὔθ’ ὡς μαθών. ἐπειδὴ δὲ
τρυφᾷς καὶ οὐκέτ’ ἂν ἡδέως τοῦ αὐτοῦ γεύσαιο λόγου,
τοῦτον μὲν ἐῶ χαίρειν, εἴτ’ οἶσθα εἴτε μὴ τὰ Ἀθηναίοις
συμφέροντα· πότερον δὲ ταὐτά ἐστι δίκαιά τε καὶ συμφέροντ’
ἢ ἕτερα, τί οὐκ ἀπέδειξας; εἰ μὲν βούλει, ἐρωτῶν με
ὥσπερ ἐγὼ σέ, εἰ δέ, καὶ αὐτὸς ἐπὶ σεαυτοῦ λόγῳ
διέξελθε. ἀλλ’ οὐκ οἶδα εἰ οἷός τ’ ἂν εἴην, ὦ
Σώκρατες, πρὸς σὲ διελθεῖν. ἀλλ’, ὠγαθέ, ἐμὲ ἐκκλησίαν
νόμισον καὶ δῆμον· καὶ ἐκεῖ τοί σε δεήσει ἕνα ἕκαστον
πείθειν. ἦ γάρ; ναί. οὐκοῦν τοῦ αὐτοῦ ἕνα τε οἷόν τε
εἶναι κατὰ μόνας πείθειν καὶ συμπόλλους περὶ ὧν ἂν
εἰδῇ, ὥσπερ ὁ γραμματιστὴς ἕνα τέ που πείθει περὶ
γραμμάτων καὶ πολλούς; ναί. ἆρ’ οὖν οὐ καὶ περὶ ἀριθμοῦ
ὁ αὐτὸς ἕνα τε καὶ πολλοὺς πείσει; ναί. οὗτος δ’ ἔσται ὁ
εἰδώς, ὁ ἀριθμητικός; πάνυ γε. οὐκοῦν καὶ σὺ ἅπερ καὶ
πολλοὺς οἷός τε πείθειν εἶ, ταῦτα καὶ ἕνα; εἰκός γε.
ἔστι δὲ ταῦτα δῆλον ὅτι ἃ οἶσθα. ναί. ἄλλο τι οὖν
τοσοῦτον μόνον διαφέρει τοῦ ἐν τῷ δήμῳ ῥήτορος ὁ ἐν τῇ
τοιᾷδε συνουσίᾳ, ὅτι ὁ μὲν ἁθρόους πείθει τὰ αὐτά, ὁ
δὲ καθ’ ἕνα; κινδυνεύει. ἴθι νῦν, ἐπειδὴ τοῦ αὐτοῦ
φαίνεται πολλούς τε καὶ ἕνα πείθειν, ἐν ἐμοὶ ἐμμελέτησον
καὶ ἐπιχείρησον ἐπιδεῖξαι ὡς τὸ δίκαιον ἐνίοτε οὐ
συμφέρει. ὑβριστὴς εἶ, ὦ Σώκρατες. νῦν γοῦν ὑφ’ ὕβρεως
μέλλω σε πείθειν τἀναντία οἷς σὺ ἐμὲ οὐκ ἐθέλεις. λέγε
δή. ἀποκρίνου μόνον τὰ ἐρωτώμενα. μή, ἀλλὰ σὺ αὐτὸς
λέγε. τί δ’; οὐχ ὅτι μάλιστα βούλει πεισθῆναι; πάντως δήπου.
οὐκοῦν εἰ λέγεις ὅτι ταῦθ’ οὕτως ἔχει, μάλιστ’ ἂν εἴης
πεπεισμένος; ἔμοιγε δοκεῖ. ἀποκρίνου δή· καὶ ἐὰν μὴ αὐτὸς
σὺ σαυτοῦ ἀκούσῃς ὅτι τὰ δίκαια καὶ συμφέροντά ἐστιν,
ἄλλῳ γε λέγοντι μὴ πιστεύσῃς. οὔτοι, ἀλλ’ ἀποκριτέον· καὶ
γὰρ οὐδὲν οἴομαι βλαβήσεσθαι. μαντικὸς γὰρ εἶ. καί μοι
λέγε· τῶν δικαίων φὴ|ς ἔνια μὲν συμφέρειν, ἔνια δ’ οὔ;
ναί. τί δέ; τὰ μὲν καλὰ αὐτῶν εἶναι, τὰ δ’ οὔ; πῶς
τοῦτο ἐρωτᾷς; εἴ τις ἤδη σοι ἔδοξεν αἰσχρὰ μέν, δίκαια
δὲ πράττειν; οὐκ ἔμοιγε. ἀλλὰ πάντα τὰ δίκαια καὶ καλά;
ναί. τί δ’ αὖ τὰ καλά; πότερον πάντα ἀγαθά, ἢ τὰ μέν,
τὰ δ’ οὔ; οἴομαι ἔγωγε, ὦ Σώκρατες, ἔνια τῶν καλῶν κακὰ
εἶναι. ἦ καὶ αἰσχρὰ ἀγαθά; ναί. ἆρα λέγεις τὰ τοιάδε,
οἷον πολλοὶ ἐν πολέμῳ βοηθήσαντες ἑταίρῳ ἢ οἰκείῳ
τραύματα ἔλαβον καὶ ἀπέθανον, οἱ δ’ οὐ βοηθήσαντες, δέον,
ὑγιεῖς ἀπῆλθον; πάνυ μὲν οὖν. οὐκοῦν τὴν τοιαύτην
βοήθειαν καλὴν μὲν λέγεις κατὰ τὴν ἐπιχείρησιν τοῦ σῶσαι
οὓς ἔδει, τοῦτο δ’ ἐστὶν ἀνδρεία· ἢ οὔ; ναί. κακὴν δέ
γε κατὰ τοὺς θανάτους τε καὶ ἕλκη· ἦ γάρ; ναί. ἆρ’ οὖν
οὐκ ἄλλο μὲν ἡ ἀνδρεία, ἄλλο δὲ ὁ θάνατος; πάνυ γε. οὐκ
ἄρα κατὰ ταὐτόν γ’ ἐστι καλὸν καὶ κακὸν τὸ τοῖς φίλοις
βοηθεῖν; οὐ φαίνεται. ὅρα τοίνυν εἰ, ᾗ γε καλόν, καὶ
ἀγαθόν, ὥσπερ καὶ ἐνταῦθα. κατὰ τὴν ἀνδρείαν γὰρ
ὡμολόγεις καλὸν εἶναι τὴν βοήθειαν· τοῦτ’ οὖν αὐτὸ
σκόπει, τὴν ἀνδρείαν, ἀγαθὸν ἢ κακόν; ὧδε δὲ σκόπει· σὺ
πότερ’ ἂν δέξαιό σοι εἶναι, ἀγαθὰ ἢ κακά; ἀγαθά.
οὐκοῦν τὰ μέγιστα μάλιστα.< ναί.> καὶ ἥκιστα τῶν τοιούτων
δέξαιο ἂν στέρεσθαι; πῶς γὰρ οὔ; πῶς οὖν λέγεις περὶ
ἀνδρείας; ἐπὶ πόσῳ ἂν αὐτοῦ δέξαιο στέρεσθαι; οὐδὲ ζῆν
ἂν ἐγὼ δεξαίμην δειλὸς ὤν. ἔσχατον ἄρα κακῶν εἶναί σοι
δοκεῖ ἡ δειλία. ἔμοιγε. ἐξ ἴσου τῷ τεθνάναι, ὡς ἔοικε.
φημί. οὐκοῦν θανάτῳ τε καὶ δειλίᾳ ἐναντιώτατον ζωὴ καὶ
ἀνδρεία; ναί. καὶ τὰ μὲν μάλιστ’ ἂν εἶναι βούλοιό σοι,
τὰ δὲ ἥκιστα; ναί. ἆρ’ ὅτι τὰ μὲν ἄριστα ἡγῇ, τὰ δὲ
κάκιστα;< πάνυ γε. ἐν τοῖς ἀρίστοις ἄρα σὺ ἡγῇ ἀνδρείαν
εἶναι κἀν τοῖς κακίστοις θάνατον.> ἔγωγε. τὸ ἄρα βοηθεῖν
ἐν πολέμῳ τοῖς φίλοις, ᾗ μὲν καλόν, κατ’ ἀγαθοῦ πρᾶξιν
τὴν τῆς ἀνδρείας, καλὸν αὐτὸ προσεῖπας; φαίνομαί γε. κατὰ
δέ γε κακοῦ πρᾶξιν τὴν τοῦ θανάτου κακόν; ναί. οὐκοῦν ὧδε
δίκαιον προσαγορεύειν ἑκάστην τῶν πράξεων· εἴπερ ᾗ κακὸν
ἀπεργάζεται κακὴν καλεῖς, καὶ ᾗ ἀγαθὸν ἀγαθὴν κλητέον.
ἔμοιγε δοκεῖ. ἆρ’ οὖν καὶ ᾗ ἀγαθόν, καλόν· ᾗ δὲ
κακόν, αἰσχρόν; ναί. τὴν ἄρ’ ἐν τῷ πολέμῳ τοῖς φίλοις
βοήθειαν λέγων καλὴν μὲν εἶναι, κακὴν δέ, οὐδὲν διαφερόντως
λέγεις ἢ εἰ προσεῖπες αὐτὴν ἀγαθὴν μέν, κακὴν δέ. ἀληθῆ
μοι δοκεῖς λέγειν, ὦ Σώκρατες. οὐδὲν ἄρα τῶν καλῶν, καθ’
ὅσον καλόν, κακόν, οὐδὲ τῶν αἰσχρῶν, καθ’ ὅσον αἰσχρόν,
ἀγαθόν. οὐ φαίνεται. ἔτι τοίνυν καὶ ὧδε σκέψαι. ὅστις
καλῶς πράττει, οὐχὶ καὶ εὖ πράττει; ναί. οἱ δ’ εὖ
πράττοντες οὐκ εὐδαίμονες; πῶς γὰρ οὔ; οὐκοῦν εὐδαίμονες
δῑ ἀγαθῶν κτῆσιν; μάλιστα. κτῶνται δὲ ταῦτα τῷ εὖ καὶ
καλῶς πράττειν; ναί. τὸ εὖ ἄρα πράττειν ἀγαθόν; πῶς δ’
οὔ; οὐκοῦν καλὸν ἡ εὐπραγία; ναί. ταὐτὸν ἄρα ἐφάνη
ἡμῖν πάλιν αὖ καλόν τε καὶ ἀγαθόν. φαίνεται. ὅτι ἂν
ἄρα εὕρωμεν καλόν, καὶ ἀγαθὸν εὑρήσομεν ἔκ γε τούτου τοῦ
λόγου. ἀνάγκη. τί δέ; τὰ ἀγαθὰ συμφέρει ἢ οὔ; συμφέρει.
μνημονεύεις οὖν περὶ τῶν δικαίων πῶς ὡμολογήσαμεν; οἶμαί
γε τοὺς τὰ δίκαια πράττοντας ἀναγκαῖον εἶναι καλὰ πράττειν.
οὐκοῦν καὶ τοὺς τὰ καλὰ ἀγαθά; ναί. τὰ δὲ ἀγαθὰ
συμφέρειν; ναί. τὰ δίκαια ἄρα, ὦ Ἀλκιβιάδη, συμφέροντά
ἐστιν. ἔοικεν. τί οὖν; ταῦτα οὐ σὺ ὁ λέγων, ἐγὼ δὲ ὁ
ἐρωτῶν; φαίνομαι, ὡς ἔοικα. εἰ οὖν τις ἀνίσταται
συμβουλεύσων εἴτε Ἀθηναίοις εἴτε Πεπαρηθίοις, οἰόμενος
γιγνώσκειν τὰ δίκαια καὶ τὰ ἄδικα, φήσει δ’ εἶναι τὰ
δίκαια κακὰ ἐνίοτε, ἄλλο τι ἢ καταγελῴης ἂν αὐτοῦ,
ἐπειδήπερ τυγχάνεις καὶ σὺ λέγων ὅτι ταὐτά ἐστι δίκαιά τε
καὶ συμφέροντα; ἀλλὰ μὰ τοὺς θεούς, ὦ Σώκρατες, οὐκ οἶδ’
ἔγωγε οὐδ’ ὅτι λέγω, ἀλλ’ ἀτεχνῶς ἔοικα ἀτόπως ἔχοντι·
τοτὲ μὲν γάρ μοι ἕτερα δοκεῖ σοῦ ἐρωτῶντος, τοτὲ δ’ ἄλλα.
εἶτα τοῦτο, ὦ φίλε, ἀγνοεῖς τὸ πάθημα τί ἐστιν; πάνυ γε.
οἴει ἂν οὖν, εἴ τις ἐρωτῴη σε δύο ὀφθαλμοὺς ἢ τρεῖς
ἔχεις, καὶ δύο χεῖρας ἢ τέτταρας, ἢ ἄλλο τι τῶν
τοιούτων, τοτὲ μὲν ἕτερα ἂν ἀποκρίνασθαι, τοτὲ δὲ ἄλλα,
ἢ ἀεὶ τὰ αὐτά; δέδοικα μὲν ἔγωγε ἤδη περὶ ἐμαυτοῦ,
οἶμαι μέντοι τὰ αὐτά. οὐκοῦν ὅτι οἶσθα; τοῦτ’ αἴτιον;
οἶμαι ἔγωγε. περὶ ὧν ἄρα ἄκων τἀναντία ἀποκρίνῃ,
δῆλον ὅτι περὶ τούτων οὐκ οἶσθα. εἰκός γε. οὐκοῦν καὶ
περὶ τῶν δικαίων καὶ ἀδίκων καὶ καλῶν καὶ αἰσχρῶν καὶ
κακῶν καὶ ἀγαθῶν καὶ συμφερόντων καὶ μὴ ἀποκρινόμενος φὴ|ς
πλανᾶσθαι; εἶτα οὐ δῆλον ὅτι διὰ τὸ μὴ εἰδέναι περὶ
αὐτῶν, διὰ ταῦτα πλανᾷ; ἔμοιγε. ἆρ’ οὖν οὕτω καὶ
ἔχει· ἐπειδάν τίς τι μὴ εἰδῇ, ἀναγκαῖον περὶ τούτου
πλανᾶσθαι τὴν ψυχήν; πῶς γὰρ οὔ; τί οὖν; οἶσθα ὅντινα
τρόπον ἀναβήσῃ εἰς τὸν οὐρανόν; μὰ Δί’ οὐκ ἔγωγε. ἦ
καὶ πλανᾶταί σου ἡ δόξα περὶ ταῦτα; οὐ δῆτα. τὸ δ’ αἴτιον
οἶσθα ἢ ἐγὼ φράσω; φράσον. ὅτι, ὦ φίλε, οὐκ οἴει
αὐτὸ ἐπίστασθαι οὐκ ἐπιστάμενος. πῶς αὖ τοῦτο λέγεις;
ὅρα καὶ σὺ κοινῇ. ἃ μὴ ἐπίστασαι, γιγνώσκεις δὲ ὅτι
οὐκ ἐπίστασαι, πλανᾷ περὶ τὰ τοιαῦτα; ὥσπερ περὶ ὄψου
σκευασίας οἶσθα δήπου ὅτι οὐκ οἶσθα; πάνυ γε. πότερον οὖν
αὐτὸς περὶ ταῦτα δοξάζεις ὅπως χρὴ σκευάζειν καὶ πλανᾷ,
ἢ τῷ ἐπισταμένῳ ἐπιτρέπεις; οὕτως. τί δ’ εἰ ἐν νηῒ
πλέοις, ἆρα δοξάζοις ἂν πότερον χρὴ τὸν οἴακα εἴσω
ἄγειν ἢ ἔξω, καὶ ἅτε οὐκ εἰδὼς πλανῷο ἄν, ἢ τῷ
κυβερνήτῃ ἐπιτρέψας ἂν ἡσυχίαν ἄγοις; τῷ κυβερνήτῃ. οὐκ
ἄρα περὶ ἃ μὴ οἶσθα πλανᾷ, ἄνπερ εἰδῇς ὅτι οὐκ
οἶσθα; οὐκ ἔοικα. ἐννοεῖς οὖν ὅτι καὶ τὰ ἁμαρτήματα ἐν
τῇ πράξει διὰ ταύτην τὴν ἄγνοιάν ἐστι, τὴν τοῦ μὴ
εἰδότα οἴεσθαι εἰδέναι; πῶς αὖ λέγεις τοῦτο; τότε που
ἐπιχειροῦμεν πράττειν, ὅταν οἰώμεθα εἰδέναι ὅτι πράττομεν;
ναί. ὅταν δέ γέ πού τινες μὴ οἴωνται εἰδέναι, ἄλλοις
παραδιδόασι; πῶς δ’ οὔ; οὐκοῦν οἱ τοιοῦτοι τῶν μὴ εἰδότων
ἀναμάρτητοι ζῶσι διὰ τὸ ἄλλοις περὶ αὐτῶν ἐπιτρέπειν;
ναί. τίνες οὖν οἱ ἁμαρτάνοντες; οὐ γάρ που οἵ γε εἰδότες.
οὐ δῆτα. ἐπειδὴ δ’ οὔθ’ οἱ εἰδότες οὔθ’ οἱ τῶν μὴ
εἰδότων εἰδότες ὅτι οὐκ ἴσασιν, ἦ ἄλλοι λείπονται ἢ
οἱ μὴ εἰδότες, οἰόμενοι δ’ εἰδέναι; οὔκ, ἀλλ’ οὗτοι.
αὕτη ἄρα ἡ ἄγνοια τῶν κακῶν αἰτία καὶ ἡ ἐπονείδιστος
ἀμαθία; ναί. οὐκοῦν ὅταν ᾖ περὶ τὰ μέγιστα, τότε
κακουργοτάτη καὶ αἰσχίστη; πολύ γε. τί οὖν; ἔχεις μείζω
εἰπεῖν δικαίων τε καὶ καλῶν καὶ ἀγαθῶν καὶ συμφερόντων; οὐ
δῆτα. οὐκοῦν περὶ ταῦτα σὺ φὴ|ς πλανᾶσθαι; ναί. εἰ δὲ
πλανᾷ, ἆρ’ οὐ δῆλον ἐκ τῶν ἔμπροσθεν ὅτι οὐ μόνον
ἀγνοεῖς τὰ μέγιστα, ἀλλὰ καὶ οὐκ εἰδὼς οἴει αὐτὰ
εἰδέναι; κινδυνεύω. βαβαῖ ἄρα, ὦ Ἀλκιβιάδη, οἷον πάθος
πέπονθας· ὃ ἐγὼ ὀνομάζειν μὲν ὀκνῶ, ὅμως δέ, ἐπειδὴ
μόνω ἐσμέν, ῥητέον. ἀμαθίᾳ γὰρ συνοικεῖς, ὦ βέλτιστε,
τῇ ἐσχάτῃ, ὡς ὁ λόγος σου κατηγορεῖ καὶ σὺ σαυτοῦ· διὸ
καὶ ᾄττεις ἄρα πρὸς τὰ πολιτικὰ πρὶν παιδευθῆναι. πέπονθας
δὲ τοῦτο οὐ σὺ μόνος, ἀλλὰ καὶ οἱ πολλοὶ τῶν πραττόντων
τὰ τῆσδε τῆς πόλεως, πλὴν ὀλίγων γε καὶ ἴσως τοῦ σοῦ
ἐπιτρόπου Περικλέους. λέγεταί γέ τοι, ὦ Σώκρατες, οὐκ ἀπὸ
τοῦ αὐτομάτου σοφὸς γεγονέναι, ἀλλὰ πολλοῖς καὶ σοφοῖς
συγγεγονέναι, καὶ Πυθοκλείδῃ καὶ Ἀναξαγόρᾳ· καὶ νῦν ἔτι
τηλικοῦτος ὢν Δάμωνι σύνεστιν αὐτοῦ τούτου ἕνεκα. τί οὖν;
ἤδη τιν’ εἶδες σοφὸν ὁτιοῦν ἀδυνατοῦντα ποιῆσαι ἄλλον
σοφὸν ἅπερ αὐτός; ὥσπερ ὅς σε ἐδίδαξεν γράμματα, αὐτός
τ’ ἦν σοφὸς καὶ σὲ ἐποίησε τῶν τε ἄλλων ὅντιν’ ἐβούλετο·
ἦ γάρ; ναί. οὐκοῦν καὶ σὺ ὁ παρ’ ἐκείνου μαθὼν ἄλλον
οἷός τε ἔσῃ; ναί. καὶ ὁ κιθαριστὴς δὲ καὶ ὁ παιδοτρίβης
ὡσαύτως; πάνυ γε. καλὸν γὰρ δήπου τεκμήριον τοῦτο τῶν
ἐπισταμένων ὁτιοῦν ὅτι ἐπίστανται, ἐπειδὰν καὶ ἄλλον
οἷοί τ’ ὦσιν ἀποδεῖξαι ἐπιστάμενον. ἔμοιγε δοκεῖ. τί
οὖν; ἔχεις εἰπεῖν Περικλῆς τίνα ἐποίησεν σοφόν, ἀπὸ τῶν
ὑέων ἀρξάμενος; τί δ’ εἰ τὼ Περικλέους ὑεῖ ἠλιθίω
ἐγενέσθην, ὦ Σώκρατες; ἀλλὰ Κλεινίαν τὸν σὸν ἀδελφόν. τί
δ’ ἂν αὖ Κλεινίαν λέγοις, μαινόμενον ἄνθρωπον; ἐπειδὴ
τοίνυν Κλεινίας μὲν μαίνεται, τὼ δὲ Περικλέους ὑεῖ ἠλιθίω
ἐγενέσθην, σοὶ τίνα αἰτίαν ἀναθῶμεν, δῑ ὅτι σε οὕτως
ἔχοντα περιορᾷ; ἐγὼ οἶμαι αἴτιος οὐ προσέχων τὸν νοῦν.
ἀλλὰ τῶν ἄλλων Ἀθηναίων ἢ τῶν ξένων δοῦλον ἢ ἐλεύθερον
εἰπὲ ὅστις αἰτίαν ἔχει διὰ τὴν Περικλέους συνουσίαν
σοφώτερος γεγονέναι, ὥσπερ ἐγὼ ἔχω σοι εἰπεῖν διὰ τὴν
Ζήνωνος Πυθόδωρον τὸν Ἰσολόχου καὶ Καλλίαν τὸν Καλλιάδου,
ὧν ἑκάτερος Ζήνωνι ἑκατὸν μνᾶς τελέσας σοφός τε καὶ
ἐλλόγιμος γέγονεν. ἀλλὰ μὰ Δί’ οὐκ ἔχω. εἶεν· τί οὖν
διανοῇ περὶ σαυτοῦ; πότερον ἐᾶν ὡς νῦν ἔχεις, ἢ
ἐπιμέλειάν τινα ποιεῖσθαι; κοινὴ βουλή, ὦ Σώκρατες. καίτοι
ἐννοῶ σου εἰπόντος καὶ συγχωρῶ· δοκοῦσι γάρ μοι οἱ τὰ τῆς
πόλεως πράττοντες ἐκτὸς ὀλίγων ἀπαίδευτοι εἶναι. εἶτα τί
δὴ τοῦτο; εἰ μέν που ἦσαν πεπαιδευμένοι, ἔδει ἂν τὸν
ἐπιχειροῦντα αὐτοῖς ἀνταγωνίζεσθαι μαθόντα καὶ ἀσκήσαντα
ἰέναι ὡς ἐπ’ ἀθλητάς· νῦν δ’ ἐπειδὴ καὶ οὗτοι ἰδιωτικῶς
ἔχοντες ἐληλύθασιν ἐπὶ τὰ τῆς πόλεως, τί δεῖ ἀσκεῖν καὶ
μανθάνοντα πράγματα ἔχειν; ἐγὼ γὰρ εὖ οἶδ’ ὅτι τούτων
τῇ γε φύσει πάνυ πολὺ περιέσομαι. βαβαῖ, οἷον, ὦ ἄριστε,
τοῦτ’ εἴρηκας· ὡς ἀνάξιον τῆς ἰδέας καὶ τῶν ἄλλων τῶν
σοι ὑπαρχόντων. τί μάλιστα καὶ πρὸς τί τοῦτο λέγεις, ὦ
Σώκρατες; ἀγανακτῶ ὑπέρ τε σοῦ καὶ τοῦ ἐμαυτοῦ ἔρωτος. τί
δή; εἰ ἠξίωσας τὸν ἀγῶνά σοι εἶναι πρὸς τοὺς ἐνθάδε
ἀνθρώπους. ἀλλὰ πρὸς τίνας μήν; ἄξιον τοῦτό γε καὶ
ἐρέσθαι ἄνδρα οἰόμενον μεγαλόφρονα εἶναι. πῶς λέγεις; οὐ
πρὸς τούτους μοι ὁ ἀγών; ἀλλὰ κἂν εἰ τριήρη διενοοῦ
κυβερνᾶν μέλλουσαν ναυμαχεῖν, ἤρκει ἄν σοι τῶν συνναυτῶν
βελτίστῳ εἶναι τὰ κυβερνητικά, ἢ ταῦτα μὲν ᾤου ἂν δεῖν
ὑπάρχειν, ἀπέβλεπες δ’ ἂν εἰς τοὺς ὡς ἀληθῶς
ἀνταγωνιστάς, ἀλλ’ οὐχ ὡς νῦν εἰς τοὺς συναγωνιστάς; ὧν
δήπου περιγενέσθαι σε δεῖ τοσοῦτον ὥστε μὴ ἀξιοῦν
ἀνταγωνίζεσθαι, ἀλλὰ καταφρονηθέντας συναγωνίζεσθαί σοι πρὸς
τοὺς πολεμίους, εἰ δὴ τῷ ὄντι γε καλόν τι ἔργον
ἀποδείξασθαι διανοῇ καὶ ἄξιον σαυτοῦ τε καὶ τῆς πόλεως.
ἀλλὰ μὲν δὴ διανοοῦμαί γε. πάνυ σοι ἄρα ἄξιον ἀγαπᾶν εἰ
τῶν στρατιωτῶν βελτίων εἶ, ἀλλ’ οὐ πρὸς τοὺς τῶν ἀντιπάλων
ἡγεμόνας ἀποβλέπειν εἴ ποτε ἐκείνων βελτίων γέγονας,
σκοποῦντα καὶ ἀσκοῦντα πρὸς ἐκείνους. λέγεις δὲ τίνας
τούτους, ὦ Σώκρατες; οὐκ οἶσθα ἡμῶν τὴν πόλιν
Λακεδαιμονίοις τε καὶ τῷ μεγάλῳ βασιλεῖ πολεμοῦσαν ἑκάστοτε;
ἀληθῆ λέγεις. οὐκοῦν εἴπερ ἐν νῷ ἔχεις ἡγεμὼν εἶναι
τῆσδε τῆς πόλεως, πρὸς τοὺς Λακεδαιμονίων βασιλέας καὶ τοὺς
Περσῶν τὸν ἀγῶνα ἡγούμενός σοι εἶναι ὀρθῶς ἂν ἡγοῖο;
κινδυνεύεις ἀληθῆ λέγειν. οὔκ, ὠγαθέ, ἀλλὰ πρὸς Μειδίαν σε
δεῖ τὸν ὀρτυγοκόπον ἀποβλέπειν καὶ ἄλλους τοιούτους—οἳ τὰ
τῆς πόλεως πράττειν ἐπιχειροῦσιν, ἔτι τὴν ἀνδραποδώδη,
φαῖεν ἂν αἱ γυναῖκες, τρίχα ἔχοντες ἐν τῇ ψυχῇ ὑπ’
ἀμουσίας καὶ οὔπω ἀποβεβληκότες, ἔτι δὲ βαρβαρίζοντες
ἐληλύθασι κολακεύσοντες τὴν πόλιν ἀλλ’ οὐκ ἄρξοντες—πρὸς
τούτους σε δεῖ, οὕσπερ λέγω, βλέποντα σαυτοῦ δὴ ἀμελεῖν,
καὶ μήτε μανθάνειν ὅσα μαθήσεως ἔχεται, μέλλοντα τοσοῦτον
ἀγῶνα ἀγωνίζεσθαι, μήτε ἀσκεῖν ὅσα δεῖται ἀσκήσεως, καὶ
πᾶσαν παρασκευὴν παρεσκευασμένον οὕτως ἰέναι ἐπὶ τὰ τῆς
πόλεως. ἀλλ’, ὦ Σώκρατες, δοκεῖς μέν μοι ἀληθῆ λέγειν,
οἶμαι μέντοι τούς τε Λακεδαιμονίων στρατηγοὺς καὶ τὸν Περσῶν
βασιλέα οὐδὲν διαφέρειν τῶν ἄλλων. ἀλλ’, ὦ ἄριστε, τὴν
οἴησιν ταύτην σκόπει οἵαν ἔχεις. τοῦ πέρι; πρῶτον μὲν
ποτέρως ἂν οἴει σαυτοῦ μᾶλλον ἐπιμεληθῆναι, φοβούμενός τε
καὶ οἰόμενος δεινοὺς αὐτοὺς εἶναι, ἢ μή; δῆλον ὅτι εἰ
δεινοὺς οἰοίμην. μῶν οὖν οἴει τι βλαβήσεσθαι ἐπιμεληθεὶς
σαυτοῦ; οὐδαμῶς, ἀλλὰ καὶ μεγάλα ὀνήσεσθαι. οὐκοῦν ἓν
μὲν τοῦτο τοσοῦτον κακὸν ἔχει ἡ οἴησις αὕτη. ἀληθῆ
λέγεις. τὸ δεύτερον τοίνυν, ὅτι καὶ ψευδής ἐστιν, ἐκ τῶν
εἰκότων σκέψαι. πῶς δή; πότερον εἰκὸς ἀμείνους γίγνεσθαι
φύσεις ἐν γενναίοις γένεσιν ἢ μή; δῆλον ὅτι ἐν τοῖς
γενναίοις. οὐκοῦν τοὺς εὖ φύντας, ἐὰν καὶ εὖ τραφῶσιν,
οὕτω τελέους γίγνεσθαι πρὸς ἀρετήν; ἀνάγκη. σκεψώμεθα δή,
τοῖς ἐκείνων τὰ ἡμέτερα ἀντιτιθέντες, πρῶτον μὲν εἰ
δοκοῦσι φαυλοτέρων γενῶν εἶναι οἱ Λακεδαιμονίων καὶ Περσῶν
βασιλῆς. ἢ οὐκ ἴσμεν ὡς οἱ μὲν Ἡρακλέους, οἱ δὲ
Ἀχαιμένους ἔκγονοι, τὸ δ’ Ἡρακλέους τε γένος καὶ τὸ
Ἀχαιμένους εἰς Περσέα τὸν Διὸς ἀναφέρεται; καὶ γὰρ τὸ
ἡμέτερον, ὦ Σώκρατες, εἰς Εὐρυσάκη, τὸ δ’ Εὐρυσάκους εἰς
Δία. καὶ γὰρ τὸ ἡμέτερον, ὦ γενναῖε Ἀλκιβιάδη, εἰς
Δαίδαλον, ὁ δὲ Δαίδαλος εἰς Ἥφαιστον τὸν Διός. ἀλλὰ τὰ
μὲν τούτων ἀπ’ αὐτῶν ἀρξάμενα βασιλῆς εἰσιν ἐκ βασιλέων
μέχρι Διός, οἱ μὲν Ἄργους τε καὶ Λακεδαίμονος, οἱ δὲ τῆς
Περσίδος τὸ ἀεί, πολλάκις δὲ καὶ τῆς Ἀσίας, ὥσπερ καὶ
νῦν· ἡμεῖς δὲ αὐτοί τε ἰδιῶται καὶ οἱ πατέρες. εἰ δὲ καὶ
τοὺς προγόνους σε δέοι καὶ τὴν πατρίδα Εὐρυσάκους ἐπιδεῖξαι
Σαλαμῖνα ἢ τὴν Αἰακοῦ τοῦ ἔτι προτέρου Αἴγιναν
Ἀρτοξέρξῃ τῷ Ξέρξου, πόσον ἂν οἴει γέλωτα ὀφλεῖν; ἀλλ’
ὅρα μὴ τοῦ τε γένους ὄγκῳ ἐλαττώμεθα τῶν ἀνδρῶν καὶ τῇ
ἄλλῃ τροφῇ. ἢ οὐκ ᾔσθησαι τοῖς τε Λακεδαιμονίων
βασιλεῦσιν ὡς μεγάλα τὰ ὑπάρχοντα, ὧν αἱ γυναῖκες δημοσίᾳ
φυλάττονται ὑπὸ τῶν ἐφόρων, ὅπως εἰς δύναμιν μὴ λάθῃ ἐξ
ἄλλου γενόμενος ὁ βασιλεὺς ἢ ἐξ Ἡρακλειδῶν; ὁ δὲ Περσῶν
τοσοῦτον ὑπερβάλλει, ὥστ’ οὐδεὶς ὑποψίαν ἔχει ὡς ἐξ
ἄλλου ἂν βασιλεὺς γένοιτο ἢ ἐξ αὐτοῦ· διὸ οὐ φρουρεῖται
ἡ βασιλέως γυνὴ ἀλλ’ ἢ ὑπὸ φόβου. ἐπειδὰν δὲ γένηται ὁ
παῖς ὁ πρεσβύτατος, οὗπερ ἡ ἀρχή, πρῶτον μὲν ἑορτάζουσι
πάντες οἱ ἐν τῇ βασιλέως, ὧν ἂν ἄρχῃ, εἶτα εἰς τὸν
ἄλλον χρόνον ταύτῃ τῇ ἡμέρᾳ βασιλέως γενέθλια πᾶσα θύει
καὶ ἑορτάζει ἡ Ἀσία· ἡμῶν δὲ γενομένων, τὸ τοῦ
κωμῳδοποιοῦ, οὐδ’ οἱ γείτονες σφόδρα τι αἰσθάνονται, ὦ
Ἀλκιβιάδη. μετὰ τοῦτο τρέφεται ὁ παῖς, οὐχ ὑπὸ γυναικὸς
τροφοῦ ὀλίγου ἀξίας, ἀλλ’ ὑπ’ εὐνούχων οἳ ἂν δοκῶσιν
τῶν περὶ βασιλέα ἄριστοι εἶναι· οἷς τά τε ἄλλα
προστέτακται ἐπιμέλεσθαι τοῦ γενομένου, καὶ ὅπως ὅτι
κάλλιστος ἔσται μηχανᾶσθαι, ἀναπλάττοντας τὰ μέλη τοῦ παιδὸς
καὶ κατορθοῦντας· καὶ ταῦτα δρῶντες ἐν μεγάλῃ τιμῇ εἰσιν.
ἐπειδὰν δὲ ἑπτέτεις γένωνται οἱ παῖδες, ἐπὶ τοὺς ἵππους
καὶ ἐπὶ τοὺς τούτων διδασκάλους φοιτῶσιν, καὶ ἐπὶ τὰς
θήρας ἄρχονται ἰέναι. δὶς ἑπτὰ δὲ γενόμενον ἐτῶν τὸν
παῖδα παραλαμβάνουσιν οὓς ἐκεῖνοι βασιλείους παιδαγωγοὺς
ὀνομάζουσιν· εἰσὶ δὲ ἐξειλεγμένοι Περσῶν οἱ ἄριστοι
δόξαντες ἐν ἡλικίᾳ τέτταρες, ὅ τε σοφώτατος καὶ ὁ
δικαιότατος καὶ ὁ σωφρονέστατος καὶ ὁ ἀνδρειότατος. ὧν ὁ
μὲν μαγείαν τε διδάσκει τὴν Ζωροάστρου τοῦ Ὡρομάζου—ἔστι δὲ
τοῦτο θεῶν θεραπεία— διδάσκει δὲ καὶ τὰ βασιλικά, ὁ δὲ
δικαιότατος ἀληθεύειν διὰ παντὸς τοῦ βίου, ὁ δὲ
σωφρονέστατος μηδ’ ὑπὸ μιᾶς ἄρχεσθαι τῶν ἡδονῶν, ἵνα
ἐλεύθερος εἶναι ἐθίζηται καὶ ὄντως βασιλεύς, ἄρχων πρῶτον
τῶν ἐν αὑτῷ ἀλλὰ μὴ δουλεύων, ὁ δὲ ἀνδρειότατος ἄφοβον
καὶ ἀδεᾶ παρασκευάζων, ὡς ὅταν δείσῃ δοῦλον ὄντα· σοὶ δ’,
ὦ Ἀλκιβιάδη, Περικλῆς ἐπέστησε παιδαγωγὸν τῶν οἰκετῶν τὸν
ἀχρειότατον ὑπὸ γήρως, Ζώπυρον τὸν Θρᾷκα. διῆλθον δὲ καὶ
τὴν ἄλλην ἄν σοι τῶν ἀνταγωνιστῶν τροφήν τε καὶ παιδείαν,
εἰ μὴ πολὺ ἔργον ἦν καὶ ἅμα ταῦθ’ ἱκανὰ δηλῶσαι καὶ
τἆλλα ὅσα τούτοις ἀκόλουθα· τῆς δὲ σῆς γενέσεως, ὦ
Ἀλκιβιάδη, καὶ τροφῆς καὶ παιδείας, ἢ ἄλλου ὁτουοῦν
Ἀθηναίων, ὡς ἔπος εἰπεῖν οὐδενὶ μέλει, εἰ μὴ εἴ τις
ἐραστής σου τυγχάνει ὤν. εἰ δ’ αὖ ἐθέλεις εἰς πλούτους
ἀποβλέψαι καὶ τρυφὰς καὶ ἐσθῆτας ἱματίων θ’ ἕλξεις καὶ
μύρων ἀλοιφὰς καὶ θεραπόντων πλήθους ἀκολουθίας τήν τε
ἄλλην ἁβρότητα τὴν Περσῶν, αἰσχυνθείης ἂν ἐπὶ σεαυτῷ,
αἰσθόμενος ὅσον αὐτῶν ἐλλείπεις. εἰ δ’ αὖ ἐθελήσεις εἰς
σωφροσύνην τε καὶ κοσμιότητα ἀποβλέψαι καὶ εὐχέρειαν καὶ
εὐκολίαν καὶ μεγαλοφροσύνην καὶ εὐταξίαν καὶ ἀνδρείαν καὶ
καρτερίαν καὶ φιλοπονίαν καὶ φιλονικίαν καὶ φιλοτιμίας τὰς
Λακεδαιμονίων, παῖδ’ ἂν ἡγήσαιο σαυτὸν πᾶσι τοῖς τοιούτοις.
εἰ δ’ αὖ τι καὶ πλούτῳ προσέχεις καὶ κατὰ τοῦτο οἴει τι
εἶναι, μηδὲ τοῦθ’ ἡμῖν ἄρρητον ἔστω, ἐάν πως αἴσθῃ οὗ
εἶ. τοῦτο μὲν γὰρ εἰ ἐθέλεις <εἰς> τοὺς Λακεδαιμονίων
πλούτους ἰδεῖν, γνώσῃ ὅτι πολὺ τἀνθάδε τῶν ἐκεῖ
ἐλλείπει· γῆν μὲν γὰρ ὅσην ἔχουσιν τῆς θ’ ἑαυτῶν καὶ
Μεσσήνης, οὐδ’ ἂν εἷς ἀμφισβητήσειε τῶν τῇδε πλήθει οὐδ’
ἀρετῇ, οὐδ’ αὖ ἀνδραπόδων κτήσει τῶν τε ἄλλων καὶ τῶν
εἱλωτικῶν, οὐδὲ μὴν ἵππων γε, οὐδ’ ὅσα ἄλλα βοσκήματα
κατὰ Μεσσήνην νέμεται. ἀλλὰ ταῦτα μὲν πάντα ἐῶ χαίρειν,
χρυσίον δὲ καὶ ἀργύριον οὐκ ἔστιν ἐν πᾶσιν Ἕλλησιν ὅσον
ἐν Λακεδαίμονι ἰδίᾳ· πολλὰς γὰρ ἤδη γενεὰς εἰσέρχεται μὲν
αὐτόσε ἐξ ἁπάντων τῶν Ἑλλήνων, πολλάκις δὲ καὶ ἐκ τῶν
βαρβάρων, ἐξέρχεται δὲ οὐδαμόσε, ἀλλ’ ἀτεχνῶς κατὰ τὸν
Αἰσώπου μῦθον ὃν ἡ ἀλώπηξ πρὸς τὸν λέοντα εἶπεν, καὶ
τοῦ εἰς Λακεδαίμονα νομίσματος εἰσιόντος μὲν τὰ ἴχνη τὰ
ἐκεῖσε τετραμμένα δῆλα, ἐξιόντος δὲ οὐδαμῇ ἄν τις ἴδοι.
ὥστε εὖ χρὴ εἰδέναι ὅτι καὶ χρυσῷ καὶ ἀργύρῳ οἱ
ἐκεῖ πλουσιώτατοί εἰσιν τῶν Ἑλλήνων, καὶ αὐτῶν ἐκείνων ὁ
βασιλεύς· ἔκ τε γὰρ τῶν τοιούτων μέγισται λήψεις καὶ
πλεῖσταί εἰσι τοῖς βασιλεῦσιν, ἔτι δὲ καὶ ὁ βασιλικὸς
φόρος οὐκ ὀλίγος γίγνεται, ὃν τελοῦσιν οἱ Λακεδαιμόνιοι
τοῖς βασιλεῦσιν. καὶ τὰ μὲν Λακεδαιμονίων ὡς πρὸς Ἑλληνικοὺς
μὲν πλούτους μεγάλα, ὡς δὲ πρὸς τοὺς Περσικοὺς καὶ τοῦ
ἐκείνων βασιλέως οὐδέν. ἐπεί ποτ’ ἐγὼ ἤκουσα ἀνδρὸς
ἀξιοπίστου τῶν ἀναβεβηκότων παρὰ βασιλέα, ὃς ἔφη παρελθεῖν
χώραν πάνυ πολλὴν καὶ ἀγαθήν, ἐγγὺς ἡμερησίαν ὁδόν, ἣν
καλεῖν τοὺς ἐπιχωρίους ζώνην τῆς βασιλέως γυναικός· εἶναι
δὲ καὶ ἄλλην ἣν αὖ καλεῖσθαι καλύπτραν, καὶ ἄλλους
πολλοὺς τόπους καλοὺς καὶ ἀγαθοὺς εἰς τὸν κόσμον
ἐξῃρημένους τὸν τῆς γυναικός, καὶ ὀνόματα ἔχειν ἑκάστους
τῶν τόπων ἀπὸ ἑκάστου τῶν κόσμων. ὥστ’ οἶμαι ἐγώ, εἴ
τις εἴποι τῇ βασιλέως μητρί, Ξέρξου δὲ γυναικί, Ἀμήστριδι,
ὅτι ἐν νῷ ἔχει σοῦ τῷ ὑεῖ ἀντιτάττεσθαι ὁ Δεινομάχης
ὑός, ᾗ ἔστι κόσμος ἴσως ἄξιος μνῶν πεντήκοντα εἰ πάνυ
πολλοῦ, τῷ δ’ ὑεῖ αὐτῆς γῆς πλέθρα Ἐρχίασιν οὐδὲ
τριακόσια, θαυμάσαι ἂν ὅτῳ ποτὲ πιστεύων ἐν νῷ ἔχει
οὗτος ὁ Ἀλκιβιάδης τῷ Ἀρτοξέρξῃ διαγωνίζεσθαι, καὶ οἶμαι
ἂν αὐτὴν εἰπεῖν ὅτι οὐκ ἔσθ’ ὅτῳ ἄλλῳ πιστεύων
οὗτος ἀνὴρ ἐπιχειρεῖ πλὴν ἐπιμελείᾳ τε καὶ σοφίᾳ· ταῦτα
γὰρ μόνα ἄξια λόγου ἐν Ἕλλησιν. ἐπεὶ εἴ γε πύθοιτο ὅτι
Ἀλκιβιάδης οὗτος νῦν ἐπιχειρεῖ πρῶτον μὲν ἔτη οὐδέπω
γεγονὼς σφόδρα εἴκοσιν, ἔπειτα παντάπασιν ἀπαίδευτος, πρὸς
δὲ τούτοις, τοῦ ἐραστοῦ αὐτῷ λέγοντος ὅτι χρὴ πρῶτον
μαθόντα καὶ ἐπιμεληθέντα αὑτοῦ καὶ ἀσκήσαντα οὕτως ἰέναι
διαγωνιούμενον βασιλεῖ, οὐκ ἐθέλει, ἀλλά φησιν ἐξαρκεῖν καὶ
ὡς ἔχει, οἶμαι ἂν αὐτὴν θαυμάσαι τε καὶ ἐρέσθαι· “τί
οὖν ποτ’ ἔστιν ὅτῳ πιστεύει τὸ μειράκιον;” εἰ οὖν
λέγοιμεν ὅτι κάλλει τε καὶ μεγέθει καὶ γένει καὶ πλούτῳ
καὶ φύσει τῆς ψυχῆς, ἡγήσαιτ’ ἂν ἡμᾶς, ὦ Ἀλκιβιάδη,
μαίνεσθαι πρὸς τὰ παρὰ σφίσιν ἀποβλέψασα πάντα τὰ τοιαῦτα.
οἶμαι δὲ κἂν Λαμπιδώ, τὴν Λεωτυχίδου μὲν θυγατέρα,
Ἀρχιδάμου δὲ γυναῖκα, Ἄγιδος δὲ μητέρα, οἳ πάντες βασιλῆς
γεγόνασιν, θαυμάσαι ἂν καὶ ταύτην εἰς τὰ παρὰ σφίσιν
ὑπάρχοντα ἀποβλέψασαν, εἰ σὺ ἐν νῷ ἔχεις τῷ ὑεῖ αὐτῆς
διαγωνίζεσθαι οὕτω κακῶς ἠγμένος. καίτοι οὐκ αἰσχρὸν δοκεῖ
εἶναι, εἰ αἱ τῶν πολεμίων γυναῖκες βέλτιον περὶ ἡμῶν
διανοοῦνται, οἵους χρὴ ὄντας σφίσιν ἐπιχειρεῖν, ἢ ἡμεῖς
περὶ ἡμῶν αὐτῶν; ἀλλ’, ὦ μακάριε, πειθόμενος ἐμοί τε καὶ
τῷ ἐν Δελφοῖς γράμματι, γνῶθι σαυτόν, ὅτι οὗτοι ἡμῖν
εἰσιν ἀντίπαλοι, ἀλλ’ οὐχ οὓς σὺ οἴει· ὧν ἄλλῳ μὲν
οὐδ’ ἂν ἑνὶ περιγενοίμεθα, εἰ μή περ ἐπιμελείᾳ γε ἂν καὶ
τέχνῃ. ὧν σὺ εἰ ἀπολειφθήσῃ, καὶ τοῦ ὀνομαστὸς γενέσθαι
ἀπολειφθήσῃ ἐν Ἕλλησί τε καὶ βαρβάροις, οὗ μοι δοκεῖς
ἐρᾶν ὡς οὐδεὶς ἄλλος ἄλλου. τίνα οὖν χρὴ τὴν
ἐπιμέλειαν, ὦ Σώκρατες, ποιεῖσθαι; ἔχεις ἐξηγήσασθαι;
παντὸς γὰρ μᾶλλον ἔοικας ἀληθῆ εἰρηκότι. ναί· ἀλλὰ γὰρ
κοινὴ βουλὴ ᾧτινι τρόπῳ ἂν ὅτι βέλτιστοι γενοίμεθα. ἐγὼ
γάρ τοι οὐ περὶ μὲν σοῦ λέγω ὡς χρὴ παιδευθῆναι, περὶ ἐμοῦ
δὲ οὔ· οὐ γὰρ ἔσθ’ ὅτῳ σου διαφέρω πλήν γ’ ἑνί. τίνι;
ὁ ἐπίτροπος ὁ ἐμὸς βελτίων ἐστὶ καὶ σοφώτερος ἢ Περικλῆς
ὁ σός. τίς οὗτος, ὦ Σώκρατες; θεός, ὦ Ἀλκιβιάδη, ὅσπερ
σοί με οὐκ εἴα πρὸ τῆσδε τῆς ἡμέρας διαλεχθῆναι· ᾧ καὶ
πιστεύων λέγω ὅτι ἡ ἐπιφάνεια δῑ οὐδενὸς ἄλλου σοι ἔσται
ἢ δῑ ἐμοῦ. παίζεις, ὦ Σώκρατες. ἴσως· λέγω μέντοι
ἀληθῆ, ὅτι ἐπιμελείας δεόμεθα, μᾶλλον μὲν πάντες ἄνθρωποι,
ἀτὰρ νώ γε καὶ μάλα σφόδρα. ὅτι μὲν ἐγώ, οὐ ψεύδῃ.
οὐδὲ μὴν ὅτι γε ἐγώ. τί οὖν ἂν ποιοῖμεν; οὐκ
ἀπορρητέον οὐδὲ μαλθακιστέον, ὦ ἑταῖρε. οὔτοι δὴ πρέπει
γ’, ὦ Σώκρατες. οὐ γάρ, ἀλλὰ σκεπτέον κοινῇ. καί μοι λέγε·
φαμὲν γὰρ δὴ ὡς ἄριστοι βούλεσθαι γενέσθαι. ἦ γάρ; ναί.
τίνα ἀρετήν; δῆλον ὅτι ἥνπερ οἱ ἄνδρες οἱ ἀγαθοί. οἱ
τί ἀγαθοί; δῆλον ὅτι οἱ πράττειν τὰ πράγματα. ποῖα; ἆρα
τὰ ἱππικά; οὐ δῆτα. παρὰ τοὺς ἱππικοὺς γὰρ ἂν ᾖμεν;
ναί. ἀλλὰ τὰ ναυτικὰ λέγεις; οὔ. παρὰ τοὺς ναυτικοὺς γὰρ
ἂν ᾖμεν; ναί. ἀλλὰ ποῖα; ἃ τίνες πράττουσιν; ἅπερ
Ἀθηναίων οἱ καλοὶ κἀγαθοί. καλοὺς δὲ κἀγαθοὺς λέγεις τοὺς
φρονίμους ἢ τοὺς ἄφρονας; τοὺς φρονίμους. οὐκοῦν ὃ
ἕκαστος φρόνιμος, τοῦτ’ ἀγαθός; ναί. ὃ δὲ ἄφρων, πονηρός;
πῶς γὰρ οὔ; ἆρ’ οὖν ὁ σκυτοτόμος φρόνιμος εἰς ὑποδημάτων
ἐργασίαν; πάνυ γε. ἀγαθὸς ἄρ’ εἰς αὐτά; ἀγαθός. τί δ’;
εἰς ἱματίων ἐργασίαν οὐκ ἄφρων ὁ σκυτοτόμος; ναί. κακὸς
ἄρα εἰς τοῦτο; ναί. ὁ αὐτὸς ἄρα τούτῳ γε τῷ λόγῳ
κακός τε καὶ ἀγαθός. φαίνεται. ἦ οὖν λέγεις τοὺς ἀγαθοὺς
ἄνδρας εἶναι καὶ κακούς; οὐ δῆτα. ἀλλὰ τίνας ποτὲ τοὺς
ἀγαθοὺς λέγεις; τοὺς δυναμένους ἔγωγε ἄρχειν ἐν τῇ πόλει.
οὐ δήπου ἵππων γε; οὐ δῆτα. ἀλλ’ ἀνθρώπων; ναί. ἆρα
καμνόντων; οὔ. ἀλλὰ πλεόντων; οὔ φημι. ἀλλὰ θεριζόντων;
οὔ. ἀλλ’ οὐδὲν ποιούντων ἤ τι ποιούντων; ποιούντων λέγω.
τί; πειρῶ καὶ ἐμοὶ δηλῶσαι. οὐκοῦν τῶν καὶ συμβαλλόντων
ἑαυτοῖς καὶ χρωμένων ἀλλήλοις, ὥσπερ ἡμεῖς ζῶμεν ἐν ταῖς
πόλεσιν. οὐκοῦν ἀνθρώπων λέγεις ἄρχειν ἀνθρώποις χρωμένων;
ναί. ἆρα κελευστῶν χρωμένων ἐρέταις; οὐ δῆτα. κυβερνητικὴ
γὰρ αὕτη γε ἀρετή; ναί. ἀλλ’ ἀνθρώπων λέγεις ἄρχειν
αὐλητῶν, ἀνθρώποις ἡγουμένων ᾠδῆς καὶ χρωμένων χορευταῖς;
οὐ δῆτα. χοροδιδασκαλικὴ γὰρ αὕτη γ’ αὖ; πάνυ γε. ἀλλὰ τί
ποτε λέγεις χρωμένων ἀνθρώπων ἀνθρώποις οἷόν τ’ εἶναι
ἄρχειν; κοινωνούντων ἔγωγε λέγω πολιτείας καὶ συμβαλλόντων
πρὸς ἀλλήλους, τούτων ἄρχειν τῶν ἐν τῇ πόλει. τίς οὖν
αὕτη ἡ τέχνη; ὥσπερ ἂν εἴ σε ἐροίμην πάλιν τὰ νυνδή,
κοινωνούντων ναυτιλίας ἐπίστασθαι ἄρχειν τίς ποιεῖ τέχνη;
κυβερνητική. κοινωνούντων δ’ ᾠδῆς, ὡς νυνδὴ ἐλέγετο, τις
ἐπιστήμη ποιεῖ ἄρχειν; ἥνπερ σὺ ἄρτι ἔλεγες, ἡ
χοροδιδασκαλία. τί δέ; πολιτείας κοινωνούντων τίνα καλεῖς
ἐπιστήμην; εὐβουλίαν ἔγωγε, ὦ Σώκρατες. τί δέ; μῶν
ἀβουλία δοκεῖ εἶναι ἡ τῶν κυβερνητῶν; οὐ δῆτα. ἀλλ’
εὐβουλία; ἔμοιγε δοκεῖ, εἴς γε τὸ σῴζεσθαι πλέοντας. καλῶς
λέγεις. τί δέ; ἣν σὺ λέγεις εὐβουλίαν, εἰς τί ἐστιν; εἰς
τὸ ἄμεινον τὴν πόλιν διοικεῖν καὶ σῴζεσθαι. ἄμεινον δὲ
διοικεῖται καὶ σῴζεται τίνος παραγιγνομένου ἢ ἀπογιγνομένου;
ὥσπερ ἂν εἰ σύ με ἔροιο· “ἄμεινον διοικεῖται σῶμα καὶ
σῴζεται τίνος παραγιγνομένου ἢ ἀπογιγνομένου;” εἴποιμ’ ἂν
ὅτι ὑγιείας μὲν παραγιγνομένης, νόσου δὲ ἀπογιγνομένης. οὐ
καὶ σὺ οἴει οὕτως; ναί. καὶ εἴ μ’ αὖ ἔροιο· “τίνος δὲ
παραγιγνομένου ἄμεινον ὄμματα;” ὡσαύτως εἴποιμ’ ἂν ὅτι
ὄψεως μὲν παραγιγνομένης, τυφλότητος δὲ ἀπογιγνομένης. καὶ
ὦτα δὲ κωφότητος μὲν ἀπογιγνομένης, ἀκοῆς δὲ ἐγγιγνομένης
βελτίω τε γίγνεται καὶ ἄμεινον θεραπεύεται. ὀρθῶς. τί δὲ
δή; πόλις τίνος παραγιγνομένου καὶ ἀπογιγνομένου βελτίων τε
γίγνεται καὶ ἄμεινον θεραπεύεται καὶ διοικεῖται; ἐμοὶ μὲν
δοκεῖ, ὦ Σώκρατες, ὅταν φιλία μὲν αὐτοῖς γίγνηται πρὸς
ἀλλήλους, τὸ μισεῖν δὲ καὶ στασιάζειν ἀπογίγνηται. ἆρ’
οὖν φιλίαν λέγεις ὁμόνοιαν ἢ διχόνοιαν; ὁμόνοιαν. διὰ
τίν’ οὖν τέχνην ὁμονοοῦσιν αἱ πόλεις περὶ ἀριθμούς; διὰ
τὴν ἀριθμητικήν. τί δὲ οἱ ἰδιῶται; οὐ διὰ τὴν αὐτήν;
ναί. οὐκοῦν καὶ αὐτὸς αὑτῷ ἕκαστος; ναί. διὰ τίνα δὲ
τέχνην ἕκαστος αὐτὸς αὑτῷ ὁμονοεῖ περὶ σπιθαμῆς καὶ
πήχεος ὁπότερον μεῖζον; οὐ διὰ τὴν μετρητικήν; τί μήν;
οὐκοῦν καὶ οἱ ἰδιῶται ἀλλήλοις καὶ αἱ πόλεις; ναί. τί
δέ; περὶ σταθμοῦ οὐχ ὡσαύτως; φημί. ἣν δὲ δὴ σὺ λέγεις
ὁμόνοιαν, τίς ἐστι καὶ περὶ τοῦ, καὶ τίς αὐτὴν τέχνη
παρασκευάζει; καὶ ἆρα ἥπερ πόλει, αὑτὴ καὶ ἰδιώτῃ,
αὐτῷ τε πρὸς αὑτὸν καὶ πρὸς ἄλλον; εἰκός γέ τοι. τίς
οὖν ἔστι; μὴ κάμῃς ἀποκρινόμενος, ἀλλὰ προθυμοῦ εἰπεῖν.
ἐγὼ μὲν οἶμαι φιλίαν τε λέγειν καὶ ὁμόνοιαν, ἥνπερ πατήρ
τε ὑὸν φιλῶν ὁμονοεῖ καὶ μήτηρ, καὶ ἀδελφὸς ἀδελφῷ καὶ
γυνὴ ἀνδρί. οἴει ἂν οὖν, ὦ Ἀλκιβιάδη, ἄνδρα γυναικὶ
περὶ ταλασιουργίας δύνασθαι ὁμονοεῖν, τὸν μὴ ἐπιστάμενον τῇ
ἐπισταμένῃ; οὐ δῆτα. οὐδέ γε δεῖ οὐδέν· γυναικεῖον γὰρ
τοῦτό γε μάθημα. ναί. τί δέ; γυνὴ ἀνδρὶ περὶ ὁπλιτικῆς
δύναιτ’ ἂν ὁμονοεῖν μὴ μαθοῦσα; οὐ δῆτα. ἀνδρεῖον γὰρ
τοῦτό γε ἴσως αὖ φαίης ἂν εἶναι. ἔγωγε. ἔστιν ἄρα τὰ
μὲν γυναικεῖα, τὰ δὲ ἀνδρεῖα μαθήματα κατὰ τὸν σὸν λόγον.
πῶς δ’ οὔ; οὐκ ἄρα ἔν γε τούτοις ἐστὶν ὁμόνοια γυναιξὶ
πρὸς ἄνδρας. οὔ. οὐδ’ ἄρα φιλία, εἴπερ ἡ φιλία ὁμόνοια
ἦν. οὐ φαίνεται. ἧι ἄρα αἱ γυναῖκες τὰ αὑτῶν πράττουσιν,
οὐ φιλοῦνται ὑπὸ τῶν ἀνδρῶν. οὐκ ἔοικεν. οὐδ’ ἄρα οἱ
ἄνδρες ὑπὸ τῶν γυναικῶν ᾗ τὰ αὑτῶν. οὔ. οὐδ’ εὖ ἄρα
ταύτῃ οἰκοῦνται αἱ πόλεις, ὅταν τὰ αὑτῶν ἕκαστοι
πράττωσιν; οἶμαι ἔγωγε, ὦ Σώκρατες. πῶς λέγεις, φιλίας μὴ
παρούσης, ἧς ἔφαμεν ἐγγιγνομένης εὖ οἰκεῖσθαι τὰς πόλεις,
ἄλλως δ’ οὔ; ἀλλά μοι δοκεῖ καὶ κατὰ τοῦτ’ αὐτοῖς φιλία
ἐγγίγνεσθαι, ὅτι τὰ αὑτῶν ἑκάτεροι πράττουσιν. οὐκ ἄρτι
γε· νῦν δὲ πῶς αὖ λέγεις; ὁμονοίας μὴ ἐγγιγνομένης φιλία
ἐγγίγνεται; ἢ οἷόν θ’ ὁμόνοιαν ἐγγίγνεσθαι [περὶ τούτων]
ὧν οἱ μὲν ἴσασι περὶ τούτων, οἱ δ’ οὔ; ἀδύνατον. δίκαια
δὲ πράττουσιν ἢ ἄδικα, ὅταν τὰ αὑτῶν ἕκαστοι πράττωσιν;
δίκαια· πῶς γὰρ οὔ; τὰ δίκαια οὖν πραττόντων ἐν τῇ πόλει
τῶν πολιτῶν φιλία οὐκ ἐγγίγνεται πρὸς ἀλλήλους; ἀνάγκη αὖ
μοι δοκεῖ εἶναι, ὦ Σώκρατες. τίνα οὖν ποτε λέγεις τὴν
φιλίαν ἢ ὁμόνοιαν περὶ ἧς δεῖ ἡμᾶς σοφούς τε εἶναι καὶ
εὐβούλους, ἵνα ἀγαθοὶ ἄνδρες ὦμεν; οὐ γὰρ δύναμαι μαθεῖν
οὔθ’ ἥτις οὔτ’ ἐν οἷστισιν· τοτὲ μὲν γὰρ ἐν τοῖς
αὐτοῖς φαίνεται ἐνοῦσα, τοτὲ δ’ οὔ, ὡς ἐκ τοῦ σοῦ λόγου.
ἀλλὰ μὰ τοὺς θεούς, ὦ Σώκρατες, οὐδ’ αὐτὸς οἶδ’ ὅτι
λέγω, κινδυνεύω δὲ καὶ πάλαι λεληθέναι ἐμαυτὸν αἴσχιστα
ἔχων. ἀλλὰ χρὴ θαρρεῖν. εἰ μὲν γὰρ αὐτὸ ᾔσθου πεπονθὼς
πεντηκονταετής, χαλεπὸν ἂν ἦν σοι ἐπιμεληθῆναι σαυτοῦ· νῦν
δ’ ἣν ἔχεις ἡλικίαν, αὕτη ἐστὶν ἐν ᾗ δεῖ αὐτὸ
αἰσθέσθαι. τί οὖν τὸν αἰσθανόμενον χρὴ ποιεῖν, ὦ
Σώκρατες; ἀποκρίνεσθαι τὰ ἐρωτώμενα, ὦ Ἀλκιβιάδη· καὶ ἐὰν
τοῦτο ποιῇς, ἂν θεὸς θέλῃ, εἴ τι δεῖ καὶ τῇ ἐμῇ
μαντείᾳ πιστεύειν, σύ τε κἀγὼ βέλτιον σχήσομεν. ἔσται ταῦτα
ἕνεκά γε τοῦ ἐμὲ ἀποκρίνεσθαι. φέρε δή, τί ἐστιν τὸ
ἑαυτοῦ ἐπιμελεῖσθαι—μὴ πολλάκις λάθωμεν οὐχ ἡμῶν αὐτῶν
ἐπιμελούμενοι, οἰόμενοι δέ —καὶ πότ’ ἄρα αὐτὸ ποιεῖ
ἅνθρωπος; ἆρ’ ὅταν τῶν αὑτοῦ ἐπιμελῆται, τότε καὶ
αὑτοῦ; ἐμοὶ γοῦν δοκεῖ. τί δέ; ποδῶν ἅνθρωπος ποτε
ἐπιμελεῖται; ἆρ’ ὅταν ἐκείνων ἐπιμελῆται ἅ ἐστι τῶν
ποδῶν; οὐ μανθάνω. καλεῖς δέ τι χειρός; οἷον δακτύλιον
ἔστιν ὅτου ἂν ἄλλου τῶν τοῦ ἀνθρώπου φαίης ἢ δακτύλου;
οὐ δῆτα. οὐκοῦν καὶ ποδὸς ὑπόδημα τὸν αὐτὸν τρόπον; ναί.<
καὶ ἱμάτια καὶ στρώματα τοῦ ἄλλου σώματος ὁμοίως; ναί.>
ἆρ’ οὖν ὅταν ὑποδημάτων ἐπιμελώμεθα, τότε ποδῶν
ἐπιμελούμεθα; οὐ πάνυ μανθάνω, ὦ Σώκρατες. τί δέ, ὦ
Ἀλκιβιάδη; ὀρθῶς ἐπιμελεῖσθαι καλεῖς τι ὁτουοῦν πράγματος;
ἔγωγε. ἆρ’ οὖν ὅταν τίς τι βέλτιον ποιῇ, τότε ὀρθὴν
λέγεις ἐπιμέλειαν; ναί. τίς οὖν τέχνη ὑποδήματα βελτίω
ποιεῖ; σκυτική. σκυτικῇ ἄρα ὑποδημάτων ἐπιμελούμεθα; ναί.
ἦ καὶ ποδὸς σκυτικῇ; ἢ ἐκείνῃ ᾗ πόδας βελτίους
ποιοῦμεν; ἐκείνῃ. βελτίους δὲ πόδας οὐχ ᾗπερ καὶ τὸ
ἄλλο σῶμα; ἔμοιγε δοκεῖ. αὕτη δ’ οὐ γυμναστική; μάλιστα.
γυμναστικῇ μὲν ἄρα ποδὸς ἐπιμελούμεθα, σκυτικῇ δὲ τῶν τοῦ
ποδός; πάνυ γε. καὶ γυμναστικῇ μὲν χειρῶν, δακτυλιογλυφίᾳ δὲ
τῶν τῆς χειρός; ναί. καὶ γυμναστικῇ μὲν σώματος, ὑφαντικῇ
δὲ καὶ ταῖς ἄλλαις τῶν τοῦ σώματος; παντάπασι μὲν οὖν.
ἄλλῃ μὲν ἄρα τέχνῃ αὐτοῦ ἑκάστου ἐπιμελούμεθα, ἄλλῃ
δὲ τῶν αὐτοῦ. φαίνεται. οὐκ ἄρα ὅταν τῶν σαυτοῦ
ἐπιμελῇ, σαυτοῦ ἐπιμελῇ. οὐδαμῶς. οὐ γὰρ ἡ αὐτὴ τέχνη,
ὡς ἔοικεν, ᾗ τις ἂν αὑτοῦ τε ἐπιμελοῖτο καὶ τῶν αὑτοῦ.
οὐ φαίνεται. φέρε δή, ποίᾳ ποτ’ ἂν ἡμῶν αὐτῶν
ἐπιμεληθείημεν; οὐκ ἔχω λέγειν. ἀλλὰ τοσόνδε γε ὡμολόγηται,
ὅτι οὐχ ᾗ ἂν τῶν ἡμετέρων καὶ ὁτιοῦν βέλτιον ποιοῖμεν,
ἀλλ’ ᾗ ἡμᾶς αὐτούς; ἀληθῆ λέγεις. ἦ οὖν ἔγνωμεν ἄν
ποτε τίς τέχνη ὑπόδημα βέλτιον ποιεῖ, μὴ εἰδότες ὑπόδημα;
ἀδύνατον. οὐδέ γε τίς τέχνη δακτυλίους βελτίους ποιεῖ,
ἀγνοοῦντες δακτύλιον. ἀληθῆ. τί δέ; τίς τέχνη βελτίω ποιεῖ
αὐτόν, ἆρ’ ἄν ποτε γνοῖμεν ἀγνοοῦντες τί ποτ’ ἐσμὲν
αὐτοί; ἀδύνατον. πότερον οὖν δὴ ῥᾴδιον τυγχάνει τὸ
γνῶναι ἑαυτόν, καί τις ἦν φαῦλος ὁ τοῦτο ἀναθεὶς εἰς τὸν
ἐν Πυθοῖ νεών, ἢ χαλεπόν τι καὶ οὐχὶ παντός; ἐμοὶ μέν,
ὦ Σώκρατες, πολλάκις μὲν ἔδοξε παντὸς εἶναι, πολλάκις δὲ
παγχάλεπον. ἀλλ’, ὦ Ἀλκιβιάδη, εἴτε ῥᾴδιον εἴτε μή
ἐστιν, ὅμως γε ἡμῖν ὧδ’ ἔχει· γνόντες μὲν αὐτὸ τάχ’ ἂν
γνοῖμεν τὴν ἐπιμέλειαν ἡμῶν αὐτῶν, ἀγνοοῦντες δὲ οὐκ ἄν
ποτε. ἔστι ταῦτα. φέρε δή, τίν’ ἂν τρόπον εὑρεθείη αὐτὸ
ταὐτό; οὕτω μὲν γὰρ ἂν τάχ’ εὕροιμεν τί ποτ’ ἐσμὲν
αὐτοί, τούτου δ’ ἔτι ὄντες ἐν ἀγνοίᾳ ἀδύνατοί που.
ὀρθῶς λέγεις. ἔχε οὖν πρὸς Διός. τῷ διαλέγῃ σὺ νῦν;
ἄλλο τι ἢ ἐμοί; ναί. οὐκοῦν καὶ ἐγὼ σοί; ναί. Σωκράτης
ἄρ’ ἐστὶν ὁ διαλεγόμενος; πάνυ γε. Ἀλκιβιάδης δ’ ὁ ἀκούων;
ναί. οὐκοῦν λόγῳ διαλέγεται ὁ Σωκράτης; τί μήν; τὸ δὲ
διαλέγεσθαι καὶ τὸ λόγῳ χρῆσθαι ταὐτόν που καλεῖς. πάνυ γε.
ὁ δὲ χρώμενος καὶ ᾧ χρῆται οὐκ ἄλλο; πῶς λέγεις; ὥσπερ
σκυτοτόμος τέμνει που τομεῖ καὶ σμίλῃ καὶ ἄλλοις ὀργάνοις.
ναί. οὐκοῦν ἄλλο μὲν ὁ τέμνων καὶ χρώμενος, ἄλλο δὲ οἷς
τέμνων χρῆται; πῶς γὰρ οὔ; ἆρ’ οὖν οὕτως καὶ οἷς ὁ
κιθαριστὴς κιθαρίζει καὶ αὐτὸς ὁ κιθαριστὴς ἄλλο ἂν εἴη;
ναί. τοῦτο τοίνυν ἀρτίως ἠρώτων, εἰ ὁ χρώμενος καὶ ᾧ
χρῆται ἀεὶ δοκεῖ ἕτερον εἶναι. δοκεῖ. τί οὖν φῶμεν τὸν
σκυτοτόμον; τέμνειν ὀργάνοις μόνον ἢ καὶ χερσίν; καὶ
χερσίν. χρῆται ἄρα καὶ ταύταις; ναί. ἦ καὶ τοῖς ὀφθαλμοῖς
χρώμενος σκυτοτομεῖ; ναί. τὸν δὲ χρώμενον καὶ οἷς χρῆται
ἕτερα ὁμολογοῦμεν; ναί. ἕτερον ἄρα σκυτοτόμος καὶ
κιθαριστὴς χειρῶν καὶ ὀφθαλμῶν οἷς ἐργάζονται; φαίνεται.
οὐκοῦν καὶ παντὶ τῷ σώματι χρῆται ἅνθρωπος; πάνυ γε.
ἕτερον δ’ ἦν τό τε χρώμενον καὶ ᾧ χρῆται; ναί. ἕτερον
ἄρα ἅνθρωπός ἐστι τοῦ σώματος τοῦ ἑαυτοῦ; ἔοικεν. τί
ποτ’ οὖν ὁ ἄνθρωπος; οὐκ ἔχω λέγειν. ἔχεις μὲν οὖν,
ὅτι γε τὸ τῷ σώματι χρώμενον. ναί. ἦ οὖν ἄλλο τι χρῆται
αὐτῷ ἢ ψυχή; οὐκ ἄλλο. οὐκοῦν ἄρχουσα; ναί. καὶ μὴν
τόδε γ’ οἶμαι οὐδένα ἂν ἄλλως οἰηθῆναι. τὸ ποῖον; μὴ οὐ
τριῶν ἕν γέ τι εἶναι τὸν ἄνθρωπον. τίνων; ψυχὴν ἢ σῶμα
ἢ συναμφότερον, τὸ ὅλον τοῦτο. τί μήν; ἀλλὰ μὴν αὐτό γε
τὸ τοῦ σώματος ἄρχον ὡμολογήσαμεν ἄνθρωπον εἶναι;
ὡμολογήσαμεν. ἆρ’ οὖν σῶμα αὐτὸ αὑτοῦ ἄρχει; οὐδαμῶς.
ἄρχεσθαι γὰρ αὐτὸ εἴπομεν. ναί. οὐκ ἂν δὴ τοῦτό γε εἴη
ὃ ζητοῦμεν. οὐκ ἔοικεν. ἀλλ’ ἄρα τὸ συναμφότερον τοῦ
σώματος ἄρχει, καὶ ἔστι δὴ τοῦτο ἄνθρωπος; ἴσως δῆτα.
πάντων γε ἥκιστα· μὴ γὰρ συνάρχοντος τοῦ ἑτέρου οὐδεμία που
μηχανὴ τὸ συναμφότερον ἄρχειν. ὀρθῶς. ἐπειδὴ δ’ οὔτε σῶμα
οὔτε τὸ συναμφότερόν ἐστιν ἄνθρωπος, λείπεται οἶμαι ἢ
μηδὲν αὔτ’ εἶναι, ἢ εἴπερ τί ἐστι, μηδὲν ἄλλο τὸν
ἄνθρωπον συμβαίνειν ἢ ψυχήν. κομιδῇ μὲν οὖν. ἔτι οὖν τι
σαφέστερον δεῖ ἀποδειχθῆναί σοι ὅτι ἡ ψυχή ἐστιν ἄνθρωπος;
μὰ Δία, ἀλλ’ ἱκανῶς μοι δοκεῖ ἔχειν. εἰ δέ γε μὴ ἀκριβῶς
ἀλλὰ καὶ μετρίως, ἐξαρκεῖ ἡμῖν· ἀκριβῶς μὲν γὰρ τότε
εἰσόμεθα, ὅταν εὕρωμεν ὃ νυνδὴ παρήλθομεν διὰ τὸ πολλῆς
εἶναι σκέψεως. τί τοῦτο; ὃ ἄρτι οὕτω πως ἐρρήθη, ὅτι
πρῶτον σκεπτέον εἴη αὐτὸ τὸ αὐτό· νῦν δὲ ἀντὶ τοῦ
αὐτοῦ αὐτὸ ἕκαστον ἐσκέμμεθα ὅτι ἐστί. καὶ ἴσως
ἐξαρκέσει· οὐ γάρ που κυριώτερόν γε οὐδὲν ἂν ἡμῶν αὐτῶν
φήσαιμεν ἢ τὴν ψυχήν. οὐ δῆτα. οὐκοῦν καλῶς ἔχει οὕτω
νομίζειν, ἐμὲ καὶ σὲ προσομιλεῖν ἀλλήλοις τοῖς λόγοις
χρωμένους τῇ ψυχῇ πρὸς τὴν ψυχήν; πάνυ μὲν οὖν. τοῦτ’
ἄρα ἦν ὃ καὶ ὀλίγῳ ἔμπροσθεν εἴπομεν, ὅτι Σωκράτης
Ἀλκιβιάδῃ διαλέγεται λόγῳ χρώμενος, οὐ πρὸς τὸ σὸν
πρόσωπον, ὡς ἔοικεν, ἀλλὰ πρὸς τὸν Ἀλκιβιάδην ποιούμενος
τοὺς λόγους· τοῦτο δέ ἐστιν ἡ ψυχή. ἔμοιγε δοκεῖ. ψυχὴν
ἄρα ἡμᾶς κελεύει γνωρίσαι ὁ ἐπιτάττων γνῶναι ἑαυτόν.
ἔοικεν. ὅστις ἄρα τῶν τοῦ σώματός τι γιγνώσκει, τὰ αὑτοῦ
ἀλλ’ οὐχ αὑτὸν ἔγνωκεν. οὕτως. οὐδεὶς ἄρα τῶν ἰατρῶν
ἑαυτὸν γιγνώσκει, καθ’ ὅσον ἰατρός, οὐδὲ τῶν παιδοτριβῶν,
καθ’ ὅσον παιδοτρίβης. οὐκ ἔοικεν. πολλοῦ ἄρα δέουσιν οἱ
γεωργοὶ καὶ οἱ ἄλλοι δημιουργοὶ γιγνώσκειν ἑαυτούς. οὐδὲ
γὰρ τὰ ἑαυτῶν οὗτοί γε, ὡς ἔοικεν, ἀλλ’ ἔτι πορρωτέρω
τῶν ἑαυτῶν κατά γε τὰς τέχνας ἃς ἔχουσιν· τὰ γὰρ τοῦ
σώματος γιγνώσκουσιν, οἷς τοῦτο θεραπεύεται. ἀληθῆ λέγεις.
εἰ ἄρα σωφροσύνη ἐστὶ τὸ ἑαυτὸν γιγνώσκειν, οὐδεὶς τούτων
σώφρων κατὰ τὴν τέχνην. οὔ μοι δοκεῖ. διὰ ταῦτα δὴ καὶ
βάναυσοι αὗται αἱ τέχναι δοκοῦσιν εἶναι καὶ οὐκ ἀνδρὸς
ἀγαθοῦ μαθήματα. πάνυ μὲν οὖν. οὐκοῦν πάλιν ὅστις αὖ
σῶμα θεραπεύει, τὰ ἑαυτοῦ ἀλλ’ οὐχ αὑτὸν θεραπεύει;
κινδυνεύει. ὅστις δέ γε τὰ χρήματα, οὔθ’ ἑαυτὸν οὔτε τὰ
ἑαυτοῦ, ἀλλ’ ἔτι πορρωτέρω τῶν ἑαυτοῦ; ἔμοιγε δοκεῖ. οὐ
τὰ αὑτοῦ ἄρα ἔτι πράττει ὁ χρηματιστής. ὀρθῶς. εἰ ἄρα
τις γέγονεν ἐραστὴς τοῦ Ἀλκιβιάδου σώματος, οὐκ Ἀλκιβιάδου
ἄρα ἠράσθη ἀλλά τινος τῶν Ἀλκιβιάδου. ἀληθῆ λέγεις.
ὅστις δέ σου τῆς ψυχῆς ἐρᾷ; ἀνάγκη φαίνεται ἐκ τοῦ
λόγου. οὐκοῦν ὁ μὲν τοῦ σώματός σου ἐρῶν, ἐπειδὴ λήγει
ἀνθοῦν, ἀπιὼν οἴχεται; φαίνεται. ὁ δέ γε τῆς ψυχῆς ἐρῶν
οὐκ ἄπεισιν, ἕως ἂν ἐπὶ τὸ βέλτιον ἴῃ; εἰκός γε.
οὐκοῦν ἐγώ εἰμι ὁ οὐκ ἀπιὼν ἀλλὰ παραμένων λήγοντος τοῦ
σώματος, τῶν ἄλλων ἀπεληλυθότων. εὖ γε ποιῶν, ὦ Σώκρατες·
καὶ μηδὲ ἀπέλθοις. προθυμοῦ τοίνυν ὅτι κάλλιστος εἶναι.
ἀλλὰ προθυμήσομαι. ὡς οὕτω γέ σοι ἔχει· οὔτ’ ἐγένεθ’, ὡς
ἔοικεν, Ἀλκιβιάδῃ τῷ Κλεινίου ἐραστὴς οὔτ’ ἔστιν ἀλλ’
ἢ εἷς μόνος, καὶ οὗτος ἀγαπητός, Σωκράτης ὁ Σωφρονίσκου
καὶ Φαιναρέτης. ἀληθῆ. οὐκοῦν ἔφησθα σμικρὸν φθῆναί με
προσελθόντα σοι, ἐπεὶ πρότερος ἄν μοι προσελθεῖν, βουλόμενος
πυθέσθαι δῑ ὅτι μόνος οὐκ ἀπέρχομαι; ἦν γὰρ οὕτω. τοῦτο
τοίνυν αἴτιον, ὅτι μόνος ἐραστὴς ἦν σός, οἱ δ’ ἄλλοι
τῶν σῶν· τὰ δὲ σὰ λήγει ὥρας, σὺ δ’ ἄρχῃ ἀνθεῖν. καὶ
νῦν γε ἂν μὴ διαφθαρῇς ὑπὸ τοῦ Ἀθηναίων δήμου καὶ
αἰσχίων γένῃ, οὐ μή σε ἀπολίπω. τοῦτο γὰρ δὴ μάλιστα ἐγὼ
φοβοῦμαι, μὴ δημεραστὴς ἡμῖν γενόμενος διαφθαρῇς· πολλοὶ γὰρ
ἤδη καὶ ἀγαθοὶ αὐτὸ πεπόνθασιν Ἀθηναίων. εὐπρόσωπος γὰρ
ὁ τοῦ μεγαλήτορος δῆμος Ἐρεχθέως· ἀλλ’ ἀποδύντα χρὴ αὐτὸν
θεάσασθαι. εὐλαβοῦ οὖν τὴν εὐλάβειαν ἣν ἐγὼ λέγω. τίνα;
γύμνασαι πρῶτον, ὦ μακάριε, καὶ μάθε ἃ δεῖ μαθόντα ἰέναι
ἐπὶ τὰ τῆς πόλεως, πρότερον δὲ μή, ἵν’ ἀλεξιφάρμακα ἔχων
ἴῃς καὶ μηδὲν πάθῃς δεινόν. εὖ μοι δοκεῖς λέγειν, ὦ
Σώκρατες· ἀλλὰ πειρῶ ἐξηγεῖσθαι ὅντιν’ ἂν τρόπον
ἐπιμεληθεῖμεν ἡμῶν αὐτῶν. οὐκοῦν τοσοῦτον μὲν ἡμῖν εἰς
τὸ πρόσθεν πεπέρανται —ὃ γὰρ ἐσμέν, ἐπιεικῶς
ὡμολόγηται—ἐφοβούμεθα δὲ μὴ τούτου σφαλέντες λάθωμεν ἑτέρου
τινὸς ἐπιμελόμενοι ἀλλ’ οὐχ ἡμῶν. ἔστι ταῦτα. καὶ μετὰ
τοῦτο δὴ ὅτι ψυχῆς ἐπιμελητέον καὶ εἰς τοῦτο βλεπτέον.
δῆλον. σωμάτων δὲ καὶ χρημάτων τὴν ἐπιμέλειαν ἑτέροις
παραδοτέον. τί μήν; τίν’ οὖν ἂν τρόπον γνοῖμεν αὐτὸ
ἐναργέστατα; ἐπειδὴ τοῦτο γνόντες, ὡς ἔοικεν, καὶ ἡμᾶς
αὐτοὺς γνωσόμεθα. ἆρα πρὸς θεῶν εὖ λέγοντος οὗ νυνδὴ
ἐμνήσθημεν τοῦ Δελφικοῦ γράμματος οὐ συνίεμεν; τὸ ποῖόν τι
διανοούμενος λέγεις, ὦ Σώκρατες; ἐγώ σοι φράσω, ὅ γε
ὑποπτεύω λέγειν καὶ συμβουλεύειν ἡμῖν τοῦτο τὸ γράμμα.
κινδυνεύει γὰρ οὐδὲ πολλαχοῦ εἶναι παράδειγμα αὐτοῦ, ἀλλὰ
κατὰ τὴν ὄψιν μόνον. πῶς τοῦτο λέγεις; σκόπει καὶ σύ. εἰ
ἡμῶν τῷ ὄμματι ὥσπερ ἀνθρώπῳ συμβουλεῦον εἶπεν “ἰδὲ
σαυτόν,” πῶς ἂν ὑπελάβομεν τί παραινεῖν; ἆρα οὐχὶ εἰς
τοῦτο βλέπειν, εἰς ὃ βλέπων ὁ ὀφθαλμὸς ἔμελλεν αὑτὸν
ἰδεῖν; δῆλον. ἐννοῶμεν δὴ εἰς τί βλέποντες τῶν ὄντων
ἐκεῖνό τε ὁρῷμεν ἅμα ἂν καὶ ἡμᾶς αὐτούς; δῆλον δή,
ὦ Σώκρατες, ὅτι εἰς κάτοπτρά τε καὶ τὰ τοιαῦτα. ὀρθῶς
λέγεις. οὐκοῦν καὶ τῷ ὀφθαλμῷ ᾧ ὁρῶμεν ἔνεστί <τι>
τῶν τοιούτων; πάνυ γε. ἐννενόηκας οὖν ὅτι τοῦ ἐμβλέποντος
εἰς τὸν ὀφθαλμὸν τὸ πρόσωπον ἐμφαίνεται ἐν τῇ τοῦ
καταντικρὺ ὄψει ὥσπερ ἐν κατόπτρῳ, ὃ δὴ καὶ κόρην
καλοῦμεν, εἴδωλον ὄν τι τοῦ ἐμβλέποντος; ἀληθῆ λέγεις.
ὀφθαλμὸς ἄρα ὀφθαλμὸν θεώμενος, καὶ ἐμβλέπων εἰς τοῦτο
ὅπερ βέλτιστον αὐτοῦ καὶ ᾧ ὁρᾷ, οὕτως ἂν αὑτὸν
ἴδοι. φαίνεται. εἰ δέ γ’ εἰς ἄλλο τῶν τοῦ ἀνθρώπου βλέποι
ἤ τι τῶν ὄντων, πλὴν εἰς ἐκεῖνο ᾧ τοῦτο τυγχάνει
ὅμοιον, οὐκ ὄψεται ἑαυτόν. ἀληθῆ λέγεις. ὀφθαλμὸς ἄρ’
εἰ μέλλει ἰδεῖν αὑτόν, εἰς ὀφθαλμὸν αὐτῷ βλεπτέον, καὶ
τοῦ ὄμματος εἰς ἐκεῖνον τὸν τόπον ἐν ᾧ τυγχάνει ἡ
ὀφθαλμοῦ ἀρετὴ ἐγγιγνομένη· ἔστι δὲ τοῦτό που ὄψις;
οὕτως. ἆρ’ οὖν, ὦ φίλε Ἀλκιβιάδη, καὶ ψυχὴ εἰ μέλλει
γνώσεσθαι αὑτήν, εἰς ψυχὴν αὐτῇ βλεπτέον, καὶ μάλιστ’ εἰς
τοῦτον αὐτῆς τὸν τόπον ἐν ᾧ ἐγγίγνεται ἡ ψυχῆς ἀρετή,
σοφία, καὶ εἰς ἄλλο ᾧ τοῦτο τυγχάνει ὅμοιον ὄν; ἔμοιγε
δοκεῖ, ὦ Σώκρατες. ἔχομεν οὖν εἰπεῖν ὅτι ἐστὶ τῆς
ψυχῆς θειότερον ἢ τοῦτο, περὶ ὃ τὸ εἰδέναι τε καὶ φρονεῖν
ἐστιν; οὐκ ἔχομεν. τῷ θεῷ ἄρα τοῦτ’ ἔοικεν αὐτῆς, καί
τις εἰς τοῦτο βλέπων καὶ πᾶν τὸ θεῖον γνούς, θεόν τε καὶ
φρόνησιν, οὕτω καὶ ἑαυτὸν ἂν γνοίη μάλιστα. φαίνεται.<
ἆρ’ οὖν, ὅθ’ ὥσπερ κάτοπτρά ἐστι σαφέστερα τοῦ ἐν τῷ
ὀφθαλμῷ ἐνόπτρου καὶ καθαρώτερα καὶ λαμπρότερα, οὕτω καὶ
ὁ θεὸς τοῦ ἐν τῇ ἡμετέρᾳ ψυχῇ βελτίστου καθαρώτερόν τε
καὶ λαμπρότερον τυγχάνει ὄν; ἔοικέ γε, ὦ Σώκρατες. εἰς
τὸν θεὸν ἄρα βλέποντες ἐκείνῳ καλλίστῳ ἐνόπτρῳ χρῴμεθ’
ἂν καὶ τῶν ἀνθρωπίνων εἰς τὴν ψυχῆς ἀρετήν, καὶ οὕτως
ἂν μάλιστα ὁρῷμεν καὶ γιγνώσκοιμεν ἡμᾶς αὐτούς. ναί.> τὸ
δὲ γιγνώσκειν αὑτὸν ὡμολογοῦμεν σωφροσύνην εἶναι; πάνυ γε.
ἆρ’ οὖν μὴ γιγνώσκοντες ἡμᾶς αὐτοὺς μηδὲ σώφρονες ὄντες
δυναίμεθ’ ἂν εἰδέναι τὰ ἡμέτερα αὐτῶν κακά τε καὶ ἀγαθά;
καὶ πῶς ἂν τοῦτο γένοιτο, ὦ Σώκρατες; ἀδύνατον γὰρ ἴσως
σοι φαίνεται μὴ γιγνώσκοντα Ἀλκιβιάδην τὰ Ἀλκιβιάδου
γιγνώσκειν ὅτι Ἀλκιβιάδου ἐστίν. ἀδύνατον μέντοι νὴ Δία.
οὐδ’ ἄρα τὰ ἡμέτερα ὅτι ἡμέτερα, εἰ μηδ’ ἡμᾶς αὐτούς;
πῶς γάρ; εἰ δ’ ἄρα μηδὲ τὰ ἡμέτερα, οὐδὲ τὰ τῶν
ἡμετέρων; οὐ φαίνεται. οὐκ ἄρα πάνυ τι ὀρθῶς ὡμολογοῦμεν
ὁμολογοῦντες ἄρτι εἶναί τινας οἳ ἑαυτοὺς μὲν οὐ
γιγνώσκουσιν, τὰ δ’ αὑτῶν, ἄλλους δὲ τὰ τῶν ἑαυτῶν. ἔοικε
γὰρ πάντα ταῦτα εἶναι κατιδεῖν ἑνός τε καὶ μιᾶς τέχνης,
αὑτόν, τὰ αὑτοῦ, τὰ τῶν ἑαυτοῦ. κινδυνεύει. ὅστις δὲ τὰ
αὑτοῦ ἀγνοεῖ, καὶ τὰ τῶν ἄλλων που ἂν ἀγνοοῖ κατὰ
ταὐτά. τί μήν; οὐκοῦν εἰ τὰ τῶν ἄλλων, καὶ τὰ τῶν
πόλεων ἀγνοήσει. ἀνάγκη. οὐκ ἄρ’ ἂν γένοιτο ὁ τοιοῦτος
ἀνὴρ πολιτικός. οὐ δῆτα. οὐ μὴν οὐδ’ οἰκονομικός γε. οὐ
δῆτα. οὐδέ γε εἴσεται ὅτι πράττει. οὐ γὰρ οὖν. ὁ δὲ μὴ
εἰδὼς οὐχ ἁμαρτήσεται; πάνυ γε. ἐξαμαρτάνων δὲ οὐ κακῶς
πράξει ἰδίᾳ τε καὶ δημοσίᾳ; πῶς δ’ οὔ; κακῶς δὲ πράττων
οὐκ ἄθλιος; σφόδρα γε. τί δ’ οἷς οὗτος πράττει; καὶ
οὗτοι. οὐκ ἄρα οἷόν τε, ἐὰν μή τις σώφρων καὶ ἀγαθὸς
ᾖ, εὐδαίμονα εἶναι. οὐχ οἷόν τε. οἱ ἄρα κακοὶ τῶν
ἀνθρώπων ἄθλιοι. σφόδρα γε. οὐκ ἄρα οὐδ’ ὁ πλουτήσας
ἀθλιότητος ἀπαλλάττεται, ἀλλ’ ὁ σωφρονήσας. φαίνεται. οὐκ
ἄρα τειχῶν οὐδὲ τριήρων οὐδὲ νεωρίων δέονται αἱ πόλεις,
ὦ Ἀλκιβιάδη, εἰ μέλλουσιν εὐδαιμονήσειν, οὐδὲ πλήθους
οὐδὲ μεγέθους ἄνευ ἀρετῆς. οὐ μέντοι. εἰ δὴ μέλλεις τὰ
τῆς πόλεως πράξειν ὀρθῶς καὶ καλῶς, ἀρετῆς σοι μεταδοτέον
τοῖς πολίταις. πῶς γὰρ οὔ; δύναιτο δ’ ἄν τις μεταδιδόναι ὃ
μὴ ἔχοι; καὶ πῶς; αὐτῷ ἄρα σοὶ πρῶτον κτητέον ἀρετήν,
καὶ ἄλλῳ ὃς μέλλει μὴ ἰδίᾳ μόνον αὑτοῦ τε καὶ τῶν
αὑτοῦ ἄρξειν καὶ ἐπιμελήσεσθαι, ἀλλὰ πόλεως καὶ τῶν τῆς
πόλεως. ἀληθῆ λέγεις. οὐκ ἄρα ἐξουσίαν σοι οὐδ’ ἀρχὴν
παρασκευαστέον σαυτῷ ποιεῖν ὅτι ἂν βούλῃ, οὐδὲ τῇ
πόλει, ἀλλὰ δικαιοσύνην καὶ σωφροσύνην. φαίνεται. δικαίως μὲν
γὰρ πράττοντες καὶ σωφρόνως σύ τε καὶ ἡ πόλις θεοφιλῶς
πράξετε. εἰκός γε. καὶ ὅπερ γε ἐν τοῖς πρόσθεν ἐλέγομεν,
εἰς τὸ θεῖον καὶ λαμπρὸν ὁρῶντες πράξετε. φαίνεται. ἀλλὰ
μὴν ἐνταῦθά γε βλέποντες ὑμᾶς τε αὐτοὺς καὶ τὰ ὑμέτερα
ἀγαθὰ κατόψεσθε καὶ γνώσεσθε. ναί. οὐκοῦν ὀρθῶς τε καὶ εὖ
πράξετε; ναί. ἀλλὰ μὴν οὕτω γε πράττοντας ὑμᾶς ἐθέλω
ἐγγυήσασθαι ἦ μὴν εὐδαιμονήσειν. ἀσφαλὴς γὰρ εἶ
ἐγγυητής. ἀδίκως δέ γε πράττοντες, εἰς τὸ ἄθεον καὶ
σκοτεινὸν βλέποντες, ὡς τὰ εἰκότα, ὅμοια τούτοις πράξετε
ἀγνοοῦντες ὑμᾶς αὐτούς. ἔοικεν. ὧι γὰρ <ἄν>, ὦ φίλε
Ἀλκιβιάδη, ἐξουσία μὲν ᾖ ποιεῖν ὃ βούλεται, νοῦν δὲ μὴ
ἔχῃ, τί τὸ εἰκὸς συμβαίνειν, ἰδιώτῃ ἢ καὶ πόλει; οἷον
νοσοῦντι ἐξουσίας οὔσης δρᾶν ὃ βούλεται, νοῦν ἰατρικὸν μὴ
ἔχοντι, τυραννοῦντι δὲ ὡς μηδὲν ἐπιπλήττοι τις αὐτῷ, τί
τὸ συμβησόμενον; ἆρ’ οὐχ, ὡς τὸ εἰκός, διαφθαρῆναι τὸ
σῶμα; ἀληθῆ λέγεις. τί δ’ ἐν νηί, εἴ τῳ ἐξουσία εἴη
ποιεῖν ὃ δοκεῖ, νοῦ τε καὶ ἀρετῆς κυβερνητικῆς ἐστερημένῳ,
καθορᾷς ἃ ἂν συμβαίη αὐτῷ τε καὶ τοῖς συνναύταις;
ἔγωγε, ὅτι γε ἀπόλοιντο πάντες ἄν. οὐκοῦν ὡσαύτως ἐν
πόλει τε καὶ πάσαις ἀρχαῖς καὶ ἐξουσίαις ἀπολειπομέναις
ἀρετῆς ἕπεται τὸ κακῶς πράττειν; ἀνάγκη. οὐκ ἄρα
τυραννίδα χρή, ὦ ἄριστε Ἀλκιβιάδη, παρασκευάζεσθαι οὔθ’
αὑτῷ οὔτε τῇ πόλει, εἰ μέλλετε εὐδαιμονεῖν, ἀλλ’
ἀρετήν. ἀληθῆ λέγεις. πρὶν δέ γε ἀρετὴν ἔχειν, τὸ
ἄρχεσθαι ἄμεινον ὑπὸ τοῦ βελτίονος ἢ τὸ ἄρχειν ἀνδρί,
οὐ μόνον παιδί. φαίνεται. οὐκοῦν τό γ’ ἄμεινον καὶ κάλλιον;
ναί. τὸ δὲ κάλλιον πρεπωδέστερον; πῶς δ’ οὔ; πρέπει ἄρα
τῷ κακῷ δουλεύειν· ἄμεινον γάρ. ναί. δουλοπρεπὲς ἄρ’ ἡ
κακία. φαίνεται. ἐλευθεροπρεπὲς δὲ ἡ ἀρετή. ναί. οὐκοῦν
φεύγειν χρή, ὦ ἑταῖρε, τὴν δουλοπρέπειαν; μάλιστά γε, ὦ
Σώκρατες. αἰσθάνῃ δὲ νῦν πῶς ἔχεις; ἐλευθεροπρεπῶς ἢ
οὔ; δοκῶ μοι καὶ μάλα σφόδρα αἰσθάνεσθαι. οἶσθ’ οὖν πῶς
ἀποφεύξῃ τοῦτο τὸ περὶ σὲ νῦν; ἵνα μὴ ὀνομάζωμεν αὐτὸ
ἐπὶ καλῷ ἀνδρί, ἔγωγε. πῶς; ἐὰν βούλῃ σύ, ὦ Σώκρατες.
οὐ καλῶς λέγεις, ὦ Ἀλκιβιάδη. ἀλλὰ πῶς χρὴ λέγειν; ὅτι
ἐὰν θεὸς ἐθέλῃ. λέγω δή. καὶ πρὸς τούτοις μέντοι τόδε
λέγω, ὅτι κινδυνεύσομεν μεταβαλεῖν τὸ σχῆμα, ὦ Σώκρατες, τὸ
μὲν σὸν ἐγώ, σὺ δὲ τοὐμόν· οὐ γὰρ ἔστιν ὅπως οὐ
παιδαγωγήσω σε ἀπὸ τῆσδε τῆς ἡμέρας, σὺ δ’ ὑπ’ ἐμοῦ
παιδαγωγήσῃ. ὦ γενναῖε, πελαργοῦ ἄρα ὁ ἐμὸς ἔρως οὐδὲν
διοίσει, εἰ παρὰ σοὶ ἐννεοττεύσας ἔρωτα ὑπόπτερον ὑπὸ
τούτου πάλιν θεραπεύσεται. ἀλλὰ οὕτως ἔχει, καὶ ἄρξομαί
γε ἐντεῦθεν τῆς δικαιοσύνης ἐπιμέλεσθαι. βουλοίμην ἄν σε καὶ
διατελέσαι· ὀρρωδῶ δέ, οὔ τι τῇ σῇ φύσει ἀπιστῶν, ἀλλὰ
τὴν τῆς πόλεως ὁρῶν ῥώμην, μὴ ἐμοῦ τε καὶ σοῦ κρατήσῃ.
Ἀλκιβιάδης β Σωκράτης Ἀλκιβιάδης ὦ Ἀλκιβιάδη, ἆρά γε πρὸς
τὸν θεὸν προσευξόμενος πορεύῃ; πάνυ μὲν οὖν, ὦ Σώκρατες.
φαίνῃ γέ τοι ἐσκυθρωπακέναι τε καὶ εἰς γῆν βλέπειν, ὥς τι
συννοούμενος. καὶ τί ἄν τις συννοοῖτο, ὦ Σώκρατες; τὴν
μεγίστην, ὦ Ἀλκιβιάδη, σύννοιαν, ὥς γ’ ἐμοὶ δοκεῖ. ἐπεὶ
φέρε πρὸς Διός, οὐκ οἴει τοὺς θεούς, ἃ τυγχάνομεν
εὐχόμενοι καὶ ἰδίᾳ καὶ δημοσίᾳ, ἐνίοτε τούτων τὰ μὲν
διδόναι, τὰ δ’ οὔ, καὶ ἔστιν οἷς μὲν αὐτῶν, ἔστι δ’
οἷς οὔ; πάνυ μὲν οὖν. οὐκοῦν δοκεῖ σοι πολλῆς προμηθείας
γε προσδεῖσθαι, ὅπως μὴ λήσεται αὑτὸν εὐχόμενος μεγάλα
κακά, δοκῶν δ’ ἀγαθά, οἱ δὲ θεοὶ τύχωσιν ἐν ταύτῃ ὄντες
τῇ ἕξει, ἐν ᾗ διδόασιν αὐτοὶ ἅ τις εὐχόμενος τυγχάνει;
ὥσπερ τὸν Οἰδίπουν αὐτίκα φασὶν εὔξασθαι χαλκῷ διελέσθαι
τὰ πατρῷα τοὺς ὑεῖς· ἐξὸν αὐτῷ τῶν παρόντων αὐτῷ
κακῶν ἀποτροπήν τινα εὔξασθαι, ἕτερα πρὸς τοῖς ὑπάρχουσιν
κατηρᾶτο· τοιγαροῦν ταῦτά τε ἐξετελέσθη, καὶ ἐκ τούτων ἄλλα
πολλὰ καὶ δεινά, ἃ τί δεῖ καθ’ ἕκαστα λέγειν; ἀλλὰ σὺ
μέν, ὦ Σώκρατες, μαινόμενον ἄνθρωπον εἴρηκας· ἐπεὶ τίς
ἄν σοι δοκεῖ τολμῆσαι ὑγιαίνων τοιαῦτ’ εὔξασθαι; τὸ
μαίνεσθαι ἆρά γε ὑπεναντίον σοι δοκεῖ τῷ φρονεῖν; πάνυ μὲν
οὖν. ἄφρονες δὲ καὶ φρόνιμοι δοκοῦσιν ἄνθρωποι εἶναι
τινές σοι; εἶναι μέντοι. φέρε δή, ἐπισκεψώμεθα τίνες ποτ’
εἰσὶν οὗτοι. ὅτι μὲν γάρ εἰσί τινες, ὡμολόγηται,
ἄφρονές τε καὶ φρόνιμοι, καὶ μαινόμενοι ἕτεροι. ὡμολόγηται
γάρ. ἔτι δὲ ὑγιαίνοντές εἰσί τινες; εἰσίν. οὐκοῦν καὶ
ἀσθενοῦντες ἕτεροι; πάνυ γε. οὐκοῦν οὐχ οἱ αὐτοί; οὐ γάρ.
ἆρ’ οὖν καὶ ἕτεροί τινές εἰσιν, οἳ μηδέτερα τούτων
πεπόνθασιν; οὐ δῆτα. ἀνάγκη γάρ ἐστιν ἄνθρωπον ὄντα ἢ
νοσεῖν ἢ μὴ νοσεῖν. ἔμοιγε δοκεῖ. τί δέ; περὶ φρονήσεως
καὶ ἀφροσύνης ἆρά γε τὴν αὐτὴν ἔχεις σὺ γνώμην; πῶς
λέγεις; εἰ δοκεῖ σοι οἷόν τε εἶναι ἢ φρόνιμον ἢ ἄφρονα,
ἢ ἔστι τι διὰ μέσου τρίτον πάθος, ὃ ποιεῖ τὸν ἄνθρωπον
μήτε φρόνιμον μήτε ἄφρονα; οὐ δῆτα. ἀνάγκη ἄρ’ ἐστὶ τὸ
ἕτερον τούτων πεπονθέναι. ἔμοιγε δοκεῖ. οὐκοῦν μέμνησαι
ὁμολογήσας ὑπεναντίον εἶναι μανίαν φρονήσει; ἔγωγε. οὐκοῦν
καὶ μηδὲν εἶναι διὰ μέσου τρίτον πάθος, ὃ ποιεῖ τὸν
ἄνθρωπον μήτε φρόνιμον μήτε ἄφρονα εἶναι; ὡμολόγησα γάρ.
καὶ μὴν δύο γε ὑπεναντία ἑνὶ πράγματι πῶς ἂν εἴη;
οὐδαμῶς. ἀφροσύνη ἄρα καὶ μανία κινδυνεύει ταὐτὸν εἶναι.
φαίνεται. πάντας οὖν ἂν φάντες, ὦ Ἀλκιβιάδη, τοὺς
ἄφρονας μαίνεσθαι ὀρθῶς ἂν φαίημεν· αὐτίκα τῶν σῶν
ἡλικιωτῶν εἴ τινες τυγχάνουσιν ἄφρονες ὄντες, ὥσπερ εἰσί,
καὶ τῶν ἔτι πρεσβυτέρων. ἐπεὶ φέρε πρὸς Διός, οὐκ οἴει
τῶν ἐν τῇ πόλει ὀλίγους μὲν εἶναι τοὺς φρονίμους,
ἄφρονας δὲ δὴ τοὺς πολλούς, οὓς δὴ σὺ μαινομένους καλεῖς;
ἔγωγε. οἴει ἂν οὖν χαίροντας ἡμᾶς εἶναι μετὰ τοσούτων
μαινομένων πολιτευομένους, καὶ οὐκ ἂν παιομένους καὶ
βαλλομένους, καὶ ἅπερ εἰώθασιν οἱ μαινόμενοι διαπράττεσθαι,
πάλαι δὴ δίκην δεδωκέναι; ἀλλὰ ὅρα, ὦ μακάριε, μὴ οὐχ
οὕτως ταῦτ’ ἔχει. πῶς ἂν οὖν ποτ’ ἔχοι, ὦ Σώκρατες;
κινδυνεύει γὰρ οὐχ οὕτως ἔχειν ὥσπερ ᾠήθην. οὐδ’ ἐμοὶ
δοκεῖ. ἀλλὰ τῇδέ πῃ ἀθρητέον. πῇ ποτε λέγεις; ἐγὼ δή
σοί γε ἐρῶ. ὑπολαμβάνομέν γέ τινας εἶναι νοσοῦντας· ἢ
οὔ; πάνυ μὲν οὖν. ἆρ’ οὖν δοκεῖ σοι ἀναγκαῖον εἶναι
τὸν νοσοῦντα ποδαγρᾶν ἢ πυρέττειν ἢ ὀφθαλμιᾶν, ἢ οὐκ ἂν
δοκεῖ σοι καὶ μηδὲν τούτων πεπονθὼς ἑτέραν νόσον νοσεῖν;
πολλαὶ γὰρ δήπου γέ εἰσι, καὶ οὐχ αὗται μόναι. ἔμοιγε
δοκοῦσιν. ὀφθαλμία σοι οὖν δοκεῖ πᾶσα νόσος εἶναι; ναί.
ἆρ’ οὖν καὶ πᾶσα νόσος ὀφθαλμία; οὐ δῆτα ἔμοιγε· ἀπορῶ
μέντοι γε πῶς λέγω. ἀλλ’ ἐὰν ἔμοιγε προσέχῃς τὸν νοῦν,
σύν τε δύο σκεπτομένω τυχὸν εὑρήσομεν. ἀλλὰ προσέχω, ὦ
Σώκρατες, εἰς δύναμιν τὴν ἐμήν. οὐκοῦν ὡμολογήθη ἡμῖν
ὀφθαλμία μὲν πᾶσα νόσος εἶναι, νόσος μέντοι οὐκ εἶναι
πᾶσα ὀφθαλμία; ὡμολογήθη. καὶ ὀρθῶς γέ μοι δοκεῖ
ὁμολογηθῆναι. καὶ γὰρ οἱ πυρέττοντες πάντες νοσοῦσιν, οὐ
μέντοι οἱ νοσοῦντες πάντες πυρέττουσιν οὐδὲ ποδαγρῶσιν οὐδέ
γε ὀφθαλμιῶσιν, οἶμαι· ἀλλὰ νόσος μὲν πᾶν τὸ τοιοῦτόν
ἐστι, διαφέρειν δέ φασιν οὓς δὴ καλοῦμεν ἰατροὺς τὴν
ἀπεργασίαν αὐτῶν. οὐ γὰρ πᾶσιν οὔτε ὅμοιαι οὔτε ὁμοίως
διαπράττονται, ἀλλὰ κατὰ τὴν αὑτῆς δύναμιν ἑκάστη· νόσοι
μέντοι πᾶσαί εἰσιν. ὥσπερ δημιουργούς τινας ὑπολαμβάνομεν·
ἢ οὔ; πάνυ μὲν οὖν. οὐκοῦν τοὺς σκυτοτόμους καὶ τέκτονας
καὶ ἀνδριαντοποιοὺς καὶ ἑτέρους παμπληθεῖς, οὓς τί δεῖ καθ’
ἕκαστα λέγειν; ἔχουσι δ’ οὖν διειληφότες δημιουργίας μέρη,
καὶ πάντες οὗτοί εἰσι δημιουργοί, οὐ μέντοι εἰσὶ τέκτονές
γε οὐδὲ σκυτοτόμοι οὐδ’ ἀνδριαντοποιοί, οἳ σύμπαντές εἰσι
δημιουργοί. οὐ δῆτα. οὕτως μὲν τοίνυν καὶ τὴν ἀφροσύνην
διειληφότες εἰσί, καὶ τοὺς μὲν πλεῖστον αὐτῆς μέρος
ἔχοντας μαινομένους καλοῦμεν, τοὺς δ’ ὀλίγον ἔλαττον
ἠλιθίους τε καὶ ἐμβροντήτους· οἱ δὲ ἐν εὐφημοτάτοις
ὀνόμασι βουλόμενοι κατονομάζειν οἱ μὲν μεγαλοψύχους, οἱ δὲ
εὐήθεις, ἕτεροι δὲ ἀκάκους καὶ ἀπείρους καὶ ἐνεούς·
εὑρήσεις δὲ καὶ ἕτερα πολλὰ ἀναζητῶν ὀνόματα. πάντα δὲ
ταῦτα ἀφροσύνη ἐστίν, διαφέρει δέ, ὥσπερ τέχνη τέχνης
ἡμῖν κατεφαίνετο καὶ νόσος νόσου· ἢ πῶς σοι δοκεῖ; ἐμοὶ
μὲν οὕτως. οὐκοῦν ἀπ’ ἐκείνου πάλιν ἐπανέλθωμεν. ἦν γὰρ
δήπου καὶ ἐν ἀρχῇ τοῦ λόγου, σκεπτέον εἶναι τοὺς
ἄφρονάς τε καὶ φρονίμους, τίνες ποτ’ εἰσίν. ὡμολόγητο γὰρ
εἶναί τινας· ἦ γὰρ οὔ; ναί, ὡμολόγηται. ἆρ’ οὖν
τούτους φρονίμους ὑπολαμβάνεις, οἳ ἂν εἰδῶσιν ἅττα δεῖ
πράττειν καὶ λέγειν; ἔγωγε. ἄφρονας δὲ ποτέρους; ἆρά γε
τοὺς μηδέτερα τούτων εἰδότας; τούτους. οὐκοῦν οἵ γε μὴ
εἰδότες μηδέτερα τούτων λήσουσιν αὑτοὺς καὶ λέγοντες καὶ
πράττοντες ἅττα μὴ δεῖ; φαίνεται. τούτων μέντοι ἔλεγον, ὦ
Ἀλκιβιάδη, καὶ τὸν Οἰδίπουν εἶναι τῶν ἀνθρώπων· εὑρήσεις
δ’ ἔτι καὶ τῶν νῦν πολλοὺς οὐκ ὀργῇ κεχρημένους, ὥσπερ
ἐκεῖνον, οὐδ’ οἰομένους κακά σφισιν εὔχεσθαι, ἀλλ’ ἀγαθά.
ἐκεῖνος μὲν ὥσπερ οὐδ’ ηὔχετο, οὐδ’ ᾤετο· ἕτεροι δέ
τινές εἰσιν οἳ τἀναντία τούτων πεπόνθασιν. ἐγὼ μὲν γὰρ
οἶμαί σε πρῶτον, εἴ σοι ἐμφανὴς γενόμενος ὁ θεὸς πρὸς ὃν
τυγχάνεις πορευόμενος, ἐρωτήσειεν, πρὶν ὁτιοῦν εὔξασθαί σε,
εἰ ἐξαρκέσει σοι τύραννον γενέσθαι τῆς Ἀθηναίων πόλεως· εἰ
δὲ τοῦτο φαῦλον ἡγήσαιο καὶ μὴ μέγα τι, προσθείη καὶ πάντων
τῶν Ἑλλήνων· εἰ δέ σε ὁρῴη ἔτι ἔλαττον δοκοῦντα ἔχειν,
εἰ μὴ καὶ πάσης Εὐρώπης, ὑποσταίη σοι καὶ τοῦτο, <καὶ
τοῦτο> μὴ μόνον ὑποσταίη, <ἀλλ’> αὐθημερόν σου βουλομένου ὡς
πάντας αἰσθήσεσθαι ὅτι Ἀλκιβιάδης ὁ Κλεινίου τύραννός
ἐστιν· αὐτὸν οἶμαι ἄν σε ἀπιέναι περιχαρῆ γενόμενον, ὡς
τῶν μεγίστων ἀγαθῶν κεκυρηκότα. ἐγὼ μὲν οἶμαι, ὦ
Σώκρατες, κἂν ἄλλον ὁντινοῦν, εἴπερ τοιαῦτα συμβαίη
αὐτῷ. ἀλλὰ μέντοι ἀντί γε τῆς σῆς ψυχῆς οὐδ’ ἂν τὴν
πάντων Ἑλλήνων τε καὶ βαρβάρων χώραν τε καὶ τυραννίδα
βουληθείης σοι γενέσθαι. οὐκ οἶμαι ἔγωγε. πῶς γὰρ ἄν,
μηθέν γέ τι μέλλων αὐτοῖς χρήσεσθαι; τί δ’ εἰ μέλλοις κακῶς
τε καὶ βλαβερῶς χρῆσθαι; οὐδ’ ἂν οὕτως; οὐ δῆτα. ὁρᾷς
οὖν ὡς οὐκ ἀσφαλὲς οὔτε τὰ διδόμενα εἰκῇ δέχεσθαί τε
οὔτε αὐτὸν εὔχεσθαι γενέσθαι, εἴ γέ τις βλάπτεσθαι μέλλοι
διὰ ταῦτα ἢ τὸ παράπαν τοῦ βίου ἀπαλλαγῆναι. πολλοὺς δ’
ἂν ἔχοιμεν εἰπεῖν, ὅσοι τυραννίδος ἐπιθυμήσαντες ἤδη καὶ
σπουδάσαντες τοῦτ’ αὐτοῖς παραγενέσθαι, ὡς ἀγαθόν τι
πράξαντες, διὰ τὴν τυραννίδα ἐπιβουλευθέντες τὸν βίον
ἀφῃρέθησαν. οἶμαι δέ σε οὐκ ἀνήκοον εἶναι ἔνιά γε χθιζά
τε καὶ πρωιζὰ γεγενημένα, ὅτε Ἀρχέλαον τὸν Μακεδόνων
τύραννον τὰ παιδικά, ἐρασθέντα τῆς τυραννίδος οὐθὲν ἧττον
ἤπερ ἐκεῖνος τῶν παιδικῶν, ἀπέκτεινε τὸν ἐραστὴν ὡς
τύραννός τε καὶ εὐδαίμων ἀνὴρ ἐσόμενος· κατασχὼν δὲ τρεῖς
ἢ τέτταρας ἡμέρας τὴν τυραννίδα πάλιν αὐτὸς ἐπιβουλευθεὶς
ὑφ’ ἑτέρων τινῶν ἐτελεύτησεν. ὁρᾷς δὴ καὶ τῶν ἡμετέρων
πολιτῶν—ταῦτα γὰρ οὐκ ἄλλων ἀκηκόαμεν, ἀλλ’ αὐτοὶ παρόντες
οἴδαμεν— ὅσοι στρατηγίας ἐπιθυμήσαντες ἤδη καὶ τυχόντες
αὐτῆς οἱ μὲν ἔτι καὶ νῦν φυγάδες τῆσδε τῆς πόλεώς εἰσιν,
οἱ δὲ τὸν βίον ἐτελεύτησαν· οἱ δὲ ἄριστα δοκοῦντες αὐτῶν
πράττειν διὰ πολλῶν κινδύνων ἐλθόντες καὶ φόβων οὐ μόνον ἐν
ταύτῃ τῇ στρατηγίᾳ, ἀλλ’ ἐπεὶ εἰς τὴν ἑαυτῶν κατῆλθον,
ὑπὸ τῶν συκοφαντῶν πολιορκούμενοι πολιορκίαν οὐδὲν ἐλάττω
τῆς ὑπὸ τῶν πολεμίων διετέλεσαν, ὥστε ἐνίους αὐτῶν
εὔχεσθαι ἀστρατηγήτους εἶναι μᾶλλον ἢ ἐστρατηγηκέναι. εἰ
μὲν οὖν ἦσαν οἱ κίνδυνοί τε καὶ πόνοι φέροντες εἰς
ὠφέλειαν, εἶχεν ἄν τινα λόγον· νῦν δὲ καὶ πολὺ
τοὐναντίον. εὑρήσεις δὲ καὶ περὶ τέκνων τὸν αὐτὸν τρόπον,
εὐξαμένους τινὰς ἤδη γενέσθαι καὶ γενομένων εἰς συμφοράς τε
καὶ λύπας τὰς μεγίστας καταστάντας. οἱ μὲν γὰρ μοχθηρῶν διὰ
τέλους ὄντων τῶν τέκνων ὅλον τὸν βίον λυπούμενοι διήγαγον·
τοὺς δὲ χρηστῶν μὲν γενομένων, συμφοραῖς δὲ χρησαμένων ὥστε
στερηθῆναι, καὶ τούτους οὐδὲν εἰς ἐλάττονας δυστυχίας
καθεστηκότας ἤπερ ἐκείνους καὶ βουλομένους ἂν ἀγένητα
μᾶλλον εἶναι ἢ γενέσθαι. ἀλλ’ ὅμως τούτων τε καὶ ἑτέρων
πολλῶν ὁμοιοτρόπων τούτοις οὕτω σφόδρα καταδήλων ὄντων,
σπάνιον εὑρεῖν ὅστις ἂν ἢ διδομένων ἀπόσχοιτο ἢ μέλλων
δῑ εὐχῆς τεύξεσθαι παύσαιτο ἂν εὐχόμενος· οἱ δὲ πολλοὶ
οὔτε ἂν τυραννίδος διδομένης ἀπόσχοιντο ἂν οὔτε
στρατηγίας οὐδ’ ἑτέρων πολλῶν, ἃ παρόντα βλάπτει μᾶλλον ἢ
ὠφελεῖ, ἀλλὰ κἂν εὔξαιντο ἂν γενέσθαι, εἴ τῳ μὴ
παρόντα τυγχάνει· ὀλίγον δὲ ἐπισχόντες ἐνίοτε παλινῳδοῦσιν,
ἀνευχόμενοι ἅττ’ ἂν τὸ πρῶτον εὔξωνται. ἐγὼ μὲν οὖν
ἀπορῶ μὴ ὡς ἀληθῶς μάτην θεοὺς ἄνθρωποι αἰτιῶνται, ἐξ
ἐκείνων φάμενοι κακά σφισιν εἶναι· οἱ δὲ καὶ αὐτοὶ σφῇσιν
εἴτε ἀτασθαλίαισιν εἴτε ἀφροσύναις χρὴ εἰπεῖν, ὑπὲρ
μόρον ἄλγε’ ἔχουσι. κινδυνεύει γοῦν, ὦ Ἀλκιβιάδη,
φρόνιμός τις εἶναι ἐκεῖνος ὁ ποιητής, ὃς δοκεῖ μοι φίλοις
ἀνοήτοις τισὶ χρησάμενος, ὁρῶν αὐτοὺς καὶ πράττοντας καὶ
εὐχομένους ἅπερ οὐ βέλτιον ἦν, ἐκείνοις δὲ ἐδόκει,
κοινῇ ὑπὲρ ἁπάντων αὐτῶν εὐχὴν ποιήσασθαι· λέγει δέ πως
ὡδί— Ζεῦ βασιλεῦ, τὰ μὲν ἐσθλά, φησί, καὶ εὐχομένοις καὶ
ἀνεύκτοις ἄμμι δίδου, τὰ δὲ δειλὰ καὶ εὐχομένοις
ἀπαλέξειν κελεύει. ἐμοὶ μὲν οὖν καλῶς δοκεῖ καὶ ἀσφαλῶς
λέγειν ὁ ποιητής· σὺ δ’ εἴ τι ἐν νῷ ἔχεις πρὸς ταῦτα, μὴ
σιώπα. χαλεπόν, ὦ Σώκρατες, ἐστὶν ἀντιλέγειν πρὸς τὰ καλῶς
εἰρημένα· ἐκεῖνο δ’ οὖν ἐννοῶ, ὅσων κακῶν αἰτία ἡ
ἄγνοια τοῖς ἀνθρώποις, ὁπότε, ὡς ἔοικε, λελήθαμεν ἡμᾶς
αὐτοὺς διὰ ταύτην καὶ πράττοντες καὶ τό γε ἔσχατον
εὐχόμενοι ἡμῖν αὐτοῖς τὰ κάκιστα. ὅπερ οὖν οὐδεὶς ἂν
οἰηθείη, ἀλλὰ τοῦτό γε πᾶς ἂν οἴοιτο ἱκανὸς εἶναι,
αὐτὸς αὑτῷ τὰ βέλτιστα εὔξασθαι, ἀλλ’ οὐ τὰ κάκιστα.
τοῦτο μὲν γὰρ ὡς ἀληθῶς κατάρᾳ τινὶ ἀλλ’ οὐκ εὐχῇ
ὅμοιον ἂν εἴη. ἀλλ’ ἴσως, ὦ βέλτιστε, φαίη ἄν τις
ἀνήρ, ὃς ἐμοῦ τε καὶ σοῦ σοφώτερος ὢν τυγχάνοι, οὐκ
ὀρθῶς ἡμᾶς λέγειν, οὕτως εἰκῇ ψέγοντας ἄγνοιαν, εἴ γε
μὴ προσθείημεν τὴν ἔστιν ὧν τε ἄγνοιαν καὶ ἔστιν οἷς
καὶ ἔχουσί πως ἀγαθόν, ὥσπερ ἐκείνοις κακόν. πῶς λέγεις;
ἔστι γὰρ ὁτιοῦν πρᾶγμα ὅτῳ δὴ ὁπωσοῦν ἔχοντι ἄμεινον
ἀγνοεῖν ἢ γιγνώσκειν; ἔμοιγε δοκεῖ· σοὶ δ’ οὔ; οὐ μέντοι
μὰ Δία. ἀλλὰ μὴν οὐδὲ ἐκεῖνό σου καταγνώσομαι, ἐθέλειν
ἄν σε πρὸς τὴν ἑαυτοῦ μητέρα διαπεπρᾶχθαι ἅπερ Ὀρέστην
φασὶ καὶ τὸν Ἀλκμέωνα καὶ εἰ δή τινες ἄλλοι ἐκείνοις
τυγχάνουσι ταὐτὰ διαπεπραγμένοι. εὐφήμει πρὸς Διός, ὦ
Σώκρατες. οὔτοι τὸν λέγοντα, ὦ Ἀλκιβιάδη, ὡς οὐκ ἂν
ἐθέλοις σοι ταῦτα πεπρᾶχθαι, εὐφημεῖν δεῖ σε κελεύειν, ἀλλὰ
μᾶλλον πολύ, εἴ τις τὰ ἐναντία λέγοι, ἐπειδὴ οὕτω σοι
δοκεῖ σφόδρα δεινὸν εἶναι τὸ πρᾶγμα, ὥστ’ οὐδὲ ῥητέον
εἶναι οὕτως εἰκῇ. δοκεῖς δ’ ἂν τὸν Ὀρέστην, εἰ
ἐτύγχανε φρόνιμος ὢν καὶ εἰδὼς ὅτι βέλτιστον ἦν αὐτῷ
πράττειν, τολμῆσαι ἄν τι τούτων διαπράξασθαι; οὐ δῆτα. οὐδέ
γε ἄλλον οἶμαι οὐδένα. οὐ μέντοι. κακὸν ἄρα, ὡς ἔοικεν,
ἐστὶν ἡ τοῦ βελτίστου ἄγνοια καὶ τὸ ἀγνοεῖν τὸ βέλτιστον.
ἔμοιγε δοκεῖ. οὐκοῦν καὶ ἐκείνῳ καὶ τοῖς ἄλλοις ἅπασιν;
φημί. ἔτι τοίνυν καὶ τόδε ἐπισκεψώμεθα· εἴ σοι αὐτίκα
μάλα παρεσταίη, οἰηθέντι βέλτιον εἶναι, Περικλέα τὸν σεαυτοῦ
ἐπίτροπόν τε καὶ φίλον, ἐγχειρίδιον λαβόντα, ἐλθόντα ἐπὶ
τὰς θύρας, εἰπεῖν εἰ ἔνδον ἐστί, βουλόμενον ἀποκτεῖναι
αὐτὸν ἐκεῖνον, ἄλλον δὲ μηδένα· οἱ δὲ φαῖεν ἔνδον
εἶναι—καὶ οὐ λέγω ἐθέλειν ἄν σε τούτων τι πράττειν· ἀλλ’
εἰ, οἶμαι, δόξει σοι, ὅπερ οὐθὲν κωλύει δήπου τῷ γε
ἀγνοοῦντι τὸ βέλτιστον παραστῆναί ποτε δόξαν, ὥστε οἰηθῆναι
καὶ τὸ κάκιστόν ποτε βέλτιστον εἶναι· ἢ οὐκ ἂν δοκεῖ σοι;
πάνυ μὲν οὖν. εἰ οὖν παρελθὼν εἴσω καὶ ἰδὼν αὐτὸν
ἐκεῖνον ἀγνοήσαις τε καὶ οἰηθείης ἂν ἄλλον εἶναί τινα,
ἆρ’ ἔτι ἂν αὐτὸν τολμήσαις ἀποκτεῖναι; οὐ μὰ τὸν Δία,
οὐκ ἄν μοι δοκῶ. οὐ γὰρ δήπου τὸν ἐντυχόντα, ἀλλ’ αὐτὸν
ἐκεῖνον ὃν ἠβούλου. ἦ γάρ; ναί. οὐκοῦν καὶ εἰ πολλάκις
ἐγχειροῖς, αἰεὶ δὲ ἀγνοοῖς τὸν Περικλέα, ὁπότε μέλλοις
τοῦτο πράττειν, οὔποτε ἂν ἐπίθοιο αὐτῷ. οὐ δῆτα. τί δέ;
τὸν Ὀρέστην δοκεῖς ἄν ποτε τῇ μητρὶ ἐπιθέσθαι, εἴ γε
ὡσαύτως ἠγνόησεν; οὐκ οἶμαι ἔγωγε. οὐ γὰρ δήπου οὐδ’
ἐκεῖνος τὴν προστυχοῦσαν γυναῖκα οὐδὲ τὴν ὁτουοῦν μητέρα
διενοεῖτο ἀποκτεῖναι, ἀλλὰ τὴν αὐτὸς αὑτοῦ. ἔστι ταῦτα.
ἀγνοεῖν ἄρα τά γε τοιαῦτα βέλτιον τοῖς οὕτω διακειμένοις
καὶ τοιαύτας δόξας ἔχουσιν. φαίνεται. ὁρᾷς οὖν ὅτι ἡ
ἔστιν ὧν τε ἄγνοια καὶ ἔστιν οἷς καὶ ἔχουσί πως
ἀγαθόν, ἀλλ’ οὐ κακόν, ὥσπερ ἄρτι σοι ἐδόκει; ἔοικεν.
ἔτι τοίνυν εἰ βούλει τὸ μετὰ τοῦτο ἐπισκοπεῖν, ἄτοπον ἂν
ἴσως ἄν σοι δόξειεν εἶναι. τί μάλιστα, ὦ Σώκρατες; ὅτι,
ὡς ἔπος εἰπεῖν, κινδυνεύει τό γε τῶν ἄλλων ἐπιστημῶν
κτῆμα, ἐάν τις ἄνευ τοῦ βελτίστου κεκτημένος ᾖ, ὀλιγάκις
μὲν ὠφελεῖν, βλάπτειν δὲ τὰ πλείω τὸν ἔχοντα αὐτό. σκόπει
δὲ ὧδε. ἆρ’ οὐκ ἀναγκαῖόν σοι δοκεῖ εἶναι, ὅταν τι
μέλλωμεν ἤτοι πράττειν ἢ λέγειν, οἰηθῆναι δεῖν πρῶτον
ἡμᾶς εἰδέναι ἢ τῷ ὄντι εἰδέναι τοῦθ’ ὃ ἂν
προχειροτέρως μέλλωμεν ἢ λέγειν ἢ πράττειν; ἔμοιγε δοκεῖ.
οὐκοῦν οἱ ῥήτορες αὐτίκα ἤτοι εἰδότες συμβουλεύειν ἢ
οἰηθέντες εἰδέναι συμβουλεύουσιν ἡμῖν ἑκάστοτε, οἱ μὲν
περὶ πολέμου τε καὶ εἰρήνης, οἱ δὲ περὶ τειχῶν οἰκοδομίας
ἢ καὶ λιμένων κατασκευῆς· ἑνὶ δὲ λόγῳ, ὅσα δή ποτε ἡ
πόλις πράττει πρὸς ἄλλην πόλιν ἢ αὐτὴ καθ’ αὑτήν, ἀπὸ
τῆς τῶν ῥητόρων συμβουλῆς πάντα γίγνεται. ἀληθῆ λέγεις.
ὅρα τοίνυν καὶ τὰ ἐπὶ τούτοις. ἂν δυνηθῶ. καλεῖς γὰρ
δήπου φρονίμους τε καὶ ἄφρονας; ἔγωγε. οὐκοῦν τοὺς μὲν
πολλοὺς ἄφρονας, τοὺς δ’ ὀλίγους φρονίμους; οὕτως. οὐκοῦν
πρός τι ἀποβλέπων ἀμφοτέρους; ναί. ἆρ’ οὖν τὸν τοιοῦτον
συμβουλεύειν εἰδότα, χωρὶς τοῦ πότερον βέλτιον καὶ ὅτε
βέλτιον, φρόνιμον καλεῖς; οὐ δῆτα. οὐδέ γε οἶμαι ὅστις τὸ
πολεμεῖν αὐτὸ οἶδε χωρὶς τοῦ ὁπότε βέλτιον καὶ τοσοῦτον
χρόνον ὅσον βέλτιον. ἦ γάρ; ναί. οὐκοῦν οὐδὲ εἴ τίς
τινα ἀποκτεινύναι οἶδεν οὐδὲ χρήματα ἀφαιρεῖσθαι καὶ φυγάδα
ποιεῖν τῆς πατρίδος, χωρὶς τοῦ ὁπότε βέλτιον καὶ ὅντινα
βέλτιον; οὐ μέντοι. ὅστις ἄρα τι τῶν τοιούτων οἶδεν, ἐὰν
μὲν παρέπηται αὐτῷ ἡ τοῦ βελτίστου ἐπιστήμη—αὕτη δ’ ἦν
ἡ αὐτὴ δήπου ἥπερ καὶ ἡ τοῦ ὠφελίμου· ἦ γάρ; — ναί.
φρόνιμον δέ γε αὐτὸν φήσομεν καὶ ἀποχρῶντα σύμβουλον καὶ
τῇ πόλει καὶ αὐτὸν αὑτῷ· τὸν δὲ μὴ τοιοῦτον τἀναντία
τούτων. ἢ πῶς δοκεῖ; ἐμοὶ μὲν οὕτως. τί δ’ εἴ τις
ἱππεύειν ἢ τοξεύειν οἶδεν, ἢ αὖ πυκτεύειν ἢ παλαίειν
ἤ τι τῆς ἄλλης ἀγωνίας ἢ καὶ ἄλλο τι τῶν τοιούτων ὅσα
τέχνῃ οἴδαμεν, τί καλεῖς ὃς ἂν εἰδῇ τὸ κατὰ ταύτην
τὴν τέχνην βέλτιον γιγνόμενον; ἆρ’ οὐ τὸν κατὰ τὴν ἱππικὴν
ἱππικόν; ἔγωγε. τὸν δέ γε οἶμαι κατὰ τὴν πυκτικὴν
πυκτικόν, τὸν δὲ κατ’ αὐλητικὴν αὐλητικόν, καὶ τἆλλα δήπου
ἀνὰ λόγον τούτοις· ἢ ἄλλως πως; οὔκ, ἀλλ’ οὕτως. δοκεῖ
οὖν σοι ἀναγκαῖον εἶναι τὸν περὶ τούτων τι ἐπιστήμονα
ὄντα ἄρα καὶ ἄνδρα φρόνιμον εἶναι, ἢ πολλοῦ φήσομεν
ἐνδεῖν; πολλοῦ μέντοι νὴ Δία. ποίαν οὖν οἴει πολιτείαν
εἶναι τοξοτῶν τε ἀγαθῶν καὶ αὐλητῶν, ἔτι δὲ καὶ ἀθλητῶν
τε καὶ τῶν ἄλλων τεχνιτῶν, ἀναμεμειγμένων δ’ ἐν τούτοις οὓς
ἄρτι εἰρήκαμεν τῶν τε αὐτὸ τὸ πολεμεῖν εἰδότων καὶ αὐτὸ
τὸ ἀποκτεινύναι, πρὸς δὲ καὶ ἀνδρῶν ῥητορικῶν πολιτικὸν
φύσημα φυσώντων, ἁπάντων δὲ τούτων ὄντων ἄνευ τῆς τοῦ
βελτίστου ἐπιστήμης καὶ τοῦ εἰδότος, ὁπότε βέλτιον ἑνὶ
ἑκάστῳ τούτων χρῆσθαι καὶ πρὸς τίνα; φαύλην τινὰ ἔγωγε,
ὦ Σώκρατες. φαίης γε ἂν οἶμαι ὁπόταν ὁρῴης ἕνα
ἕκαστον αὐτῶν φιλοτιμούμενόν τε καὶ νέμοντα τὸ πλεῖστον τῆς
πολιτείας . . . τούτῳ μέρος, ἵν’ αὐτὸς αὑτοῦ τυγχάνει
κράτιστος ὤν· λέγω δὲ τὸ κατ’ αὐτὴν τὴν τέχνην βέλτιστον
γιγνόμενον· τοῦ δὲ τῇ πόλει τε καὶ αὐτὸν αὑτῷ βελτίστου
ὄντος τὰ πολλὰ διημαρτηκότα, ἅτε οἶμαι ἄνευ νοῦ δόξῃ
πεπιστευκότα. οὕτως δὲ τούτων ἐχόντων, ἆρα οὐκ ἂν ὀρθῶς
λέγοιμεν φάντες πολλῆς ταραχῆς τε καὶ ἀνομίας μεστὴν εἶναι
τὴν τοιαύτην πολιτείαν; ὀρθῶς μέντοι νὴ Δία. οὐκοῦν
ἀναγκαῖον ἡμῖν ἐδόκει οἰηθῆναι δεῖν πρῶτον ἡμᾶς εἰδέναι
ἢ τῷ ὄντι εἰδέναι τοῦτο ὃ ἂν προχείρως μέλλωμεν ἢ
πράττειν ἢ λέγειν; ἐδόκει. οὐκοῦν κἂν μὲν πράττῃ ἅ τις
οἶδεν ἢ δοκεῖ εἰδέναι, παρέπηται δὲ τὸ ὠφελίμως, καὶ
λυσιτελούντως ἡμᾶς ἕξειν καὶ τῇ πόλει καὶ αὐτὸν αὑτῷ;
πῶς γὰρ οὔ; ἐὰν δέ γ’ οἶμαι τἀναντία τούτων, οὔτε τῇ
πόλει οὔτ’ αὐτὸν αὑτῷ; οὐ δῆτα. τί δέ; καὶ νῦν ἔτι
ὡσαύτως σοι δοκεῖ ἢ ἄλλως πως; οὔκ, ἀλλ’ οὕτως. ἆρ’
οὖν ἔφησθα καλεῖν τοὺς μὲν πολλοὺς ἄφρονας, τοὺς δ’
ὀλίγους φρονίμους; ἔγωγε. οὐκοῦν φαμεν πάλιν τοὺς πολλοὺς
διημαρτηκέναι τοῦ βελτίστου, ὡς τὰ πολλά γε οἶμαι ἄνευ νοῦ
δόξῃ πεπιστευκότας. φαμὲν γάρ. Λυσιτελεῖ ἄρα τοῖς πολλοῖς
μήτ’ εἰδέναι μηδὲν μήτ’ οἴεσθαι εἰδέναι, εἴπερ γε μᾶλλον
προθυμήσονται πράττειν μὲν ταῦτα ἅττ’ ἂν εἰδῶσιν ἢ
οἰηθῶσιν εἰδέναι, πράττοντες δὲ βλάπτεσθαι τὰ πλείω μᾶλλον
ἢ ὠφελεῖσθαι. ἀληθέστατα λέγεις. ὁρᾷς οὖν, ὅτε γ’ ἔφην
κινδυνεύειν τό γε τῶν ἄλλων ἐπιστημῶν κτῆμα, ἐάν τις ἄνευ
τῆς τοῦ βελτίστου ἐπιστήμης κεκτημένος ᾖ, ὀλιγάκις μὲν
ὠφελεῖν, βλάπτειν δὲ τὰ πλείω τὸν ἔχοντα αὐτό, ἆρ’ οὐχὶ
τῷ ὄντι ὀρθῶς ἐφαινόμην λέγων; καὶ εἰ μὴ τότε, ἀλλὰ
νῦν μοι δοκεῖ, ὦ Σώκρατες. δεῖ ἄρα καὶ πόλιν καὶ ψυχὴν
τὴν μέλλουσαν ὀρθῶς βιώσεσθαι ταύτης τῆς ἐπιστήμης
ἀντέχεσθαι, ἀτεχνῶς ὥσπερ ἀσθενοῦντα ἰατροῦ ἤ τινος
κυβερνήτου τὸν ἀσφαλῶς μέλλοντα πλεῖν. ἄνευ γὰρ ταύτης,
ὅσῳπερ ἂν λαμπρότερον ἐπουρίσῃ τὸ τῆς τύχης ἢ περὶ
χρημάτων κτῆσιν ἢ σώματος ῥώμην ἢ καὶ ἄλλο τι τῶν
τοιούτων, τοσούτῳ μείζω ἁμαρτήματα ἀπ’ αὐτῶν ἀναγκαῖόν
ἐστιν, ὡς ἔοικε, γίγνεσθαι. ὁ δὲ δὴ τὴν καλουμένην
πολυμαθίαν τε καὶ πολυτεχνίαν κεκτημένος, ὀρφανὸς δὲ ὢν
ταύτης τῆς ἐπιστήμης, ἀγόμενος δὲ ὑπὸ μιᾶς ἑκάστης τῶν
ἄλλων, ἆρ’ οὐχὶ τῷ ὄντι δικαίως πολλῷ χειμῶνι χρήσεται,
ἅτε οἶμαι ἄνευ κυβερνήτου διατελῶν ἐν πελάγει, χρόνον οὐ
μακρὸν βίου θέων; ὥστε συμβαίνειν μοι δοκεῖ καὶ ἐνταῦθα τὸ
τοῦ ποιητοῦ, ὃ λέγει κατηγορῶν πού τινος, ὡς ἄρα πολλὰ μὲν
ἠπίστατο ἔργα, κακῶς δέ, φησίν, ἠπίστατο πάντα. καὶ τί δή
ποτε συμβαίνει τὸ τοῦ ποιητοῦ, ὦ Σώκρατες; ἐμοὶ μὲν γὰρ
οὐδ’ ὁτιοῦν δοκεῖ πρὸς λόγον εἰρηκέναι. καὶ μάλα γε πρὸς
λόγον· ἀλλ’ αἰνίττεται, ὦ βέλτιστε, καὶ οὗτος καὶ ἇλλοι
δὲ ποιηταὶ σχεδόν τι πάντες. ἔστιν τε γὰρ φύσει ποιητικὴ ἡ
σύμπασα αἰνιγματώδης καὶ οὐ τοῦ προστυχόντος ἀνδρὸς
γνωρίσαι· ἔτι τε πρὸς τῷ φύσει τοιαύτη εἶναι, ὅταν
λάβηται ἀνδρὸς φθονεροῦ τε καὶ μὴ βουλομένου ἡμῖν
ἐνδείκνυσθαι ἀλλ’ ἀποκρύπτεσθαι ὅτι μάλιστα τὴν αὑτοῦ
σοφίαν, ὑπερφυῶς δὴ τὸ χρῆμα ὡς δύσγνωστον φαίνεται, ὅτι
ποτὲ νοοῦσιν ἕκαστος αὐτῶν. οὐ γὰρ δήπου Ὅμηρόν γε τὸν
θειότατόν τε καὶ σοφώτατον ποιητὴν ἀγνοεῖν δοκεῖς ὡς οὐχ
οἷόν τε ἦν ἐπίστασθαι κακῶς—ἐκεῖνος γάρ ἐστιν ὁ λέγων
τὸν Μαργίτην πολλὰ μὲν ἐπίστασθαι, κακῶς δέ, φησί, πάντα
ἠπίστατο—ἀλλ’ αἰνίττεται οἶμαι παράγων τὸ κακῶς μὲν ἀντὶ
τοῦ κακοῦ, τὸ δὲ ἠπίστατο ἀντὶ τοῦ ἐπίστασθαι· γίγνεται
οὖν συντεθὲν ἔξω μὲν τοῦ μέτρου, ἔστι δ’ ὅ γε βούλεται,
ὡς πολλὰ μὲν ἠπίστατο ἔργα, κακὸν δ’ ἦν ἐπίστασθαι αὐτῷ
πάντα ταῦτα. δῆλον οὖν ὅτι εἴπερ ἦν αὐτῷ κακὸν τὸ
πολλὰ εἰδέναι, φαῦλός τις ὢν ἐτύγχανεν, εἴπερ γε πιστεύειν
δεῖ τοῖς προειρημένοις λόγοις. ἀλλ’ ἐμοὶ μὲν δοκεῖ, ὦ
Σώκρατες· ἦ χαλεπῶς γ’ ἂν ἄλλοις τισὶ πιστεύσαιμι λόγοις,
εἴπερ μηδὲ τούτοις. καὶ ὀρθῶς γέ σοι δοκεῖ. πάλιν αὖ μοι
δοκεῖ. ἀλλὰ φέρε πρὸς Διός—ὁρᾷς γὰρ δήπου τὴν ἀπορίαν
ὅση τε καὶ οἵα, ταύτης δὲ καὶ σύ μοι δοκεῖς κεκοινωνηκέναι·
μεταβαλλόμενός γέ τοι ἄνω καὶ κάτω οὐδ’ ὁτιοῦν παύῃ, ἀλλ’
ὅτι ἂν μάλιστά σοι δόξῃ, τοῦτο καὶ ἐκδεδυκέναι αὖ καὶ
οὐκέτι ὡσαύτως δοκεῖν—εἰ οὖν σοί γ’ ἔτι καὶ νῦν ἐμφανὴς
γενόμενος ὁ θεὸς πρὸς ὃν τυγχάνεις πορευόμενος ἐρωτήσειε,
πρὶν ὁτιοῦν εὔξασθαί σε, εἰ ἐξαρκέσει σοι ἐκείνων τι
γενέσθαι ὧνπερ καὶ ἐν ἀρχῇ ἐλέγετο, εἴτε καὶ αὐτῷ σοι
ἐπιτρέψειεν εὔξασθαι, τί ποτ’ ἂν οἴει ἢ τῶν παρ’ ἐκείνου
διδομένων λαμβάνων ἢ αὐτὸς εὐξάμενος γενέσθαι τοῦ καιροῦ
τυχεῖν; ἀλλὰ μὰ τοὺς θεούς, ἐγὼ μὲν οὐθὲν ἂν ἔχοιμί
σοι εἰπεῖν, ὦ Σώκρατες, οὕτως· ἀλλὰ μάργον τί μοι δοκεῖ
εἶναι, καὶ ὡς ἀληθῶς πολλῆς φυλακῆς, ὅπως μὴ λήσει τις
αὑτὸν εὐχόμενος μὲν κακά, δοκῶν δὲ τἀγαθά, ἔπειτ’ ὀλίγον
ἐπισχών, ὅπερ καὶ σὺ ἔλεγες, παλινῳδῇ, ἀνευχόμενος ἅττ’
ἂν τὸ πρῶτον εὔξηται. ἆρ’ οὖν οὐχὶ εἰδώς τι πλέον
ἡμῶν ὁ ποιητής, οὗ καὶ ἐν ἀρχῇ τοῦ λόγου ἐπεμνήσθην,
τὰ δειλὰ καὶ εὐχομένοις ἀπαλέξειν ἐκέλευεν; ἔμοιγε δοκεῖ.
τοῦτον μὲν τοίνυν, ὦ Ἀλκιβιάδη, καὶ Λακεδαιμόνιοι τὸν
ποιητὴν ἐζηλωκότες, εἴτε καὶ αὐτοὶ οὕτως ἐπεσκεμμένοι,
καὶ ἰδίᾳ καὶ δημοσίᾳ ἑκάστοτε παραπλησίαν εὐχὴν
εὔχονται, τὰ καλὰ ἐπὶ τοῖς ἀγαθοῖς τοὺς θεοὺς διδόναι
κελεύοντες αὖ σφίσιν αὐτοῖς· πλείω δ’ οὐδεὶς ἂν ἐκείνων
εὐξαμένων ἀκούσειεν. τοιγαροῦν εἰς τὸ παρῆκον τοῦ χρόνου
οὐδένων ἧττον εὐτυχεῖς εἰσιν ἄνθρωποι· εἰ δ’ ἄρα καὶ
συμβέβηκεν αὐτοῖς ὥστε μὴ πάντα εὐτυχεῖν, ἀλλ’ οὖν <οὐ>
διὰ τὴν ἐκείνων εὐχήν, ἐπὶ τοῖς θεοῖς δ’ ἐστὶν ὥστε
οἶμαι καὶ διδόναι ἅττ’ ἄν τις εὐχόμενος τυγχάνῃ καὶ
τἀναντία τούτων. βούλομαι δέ σοι καὶ ἕτερόν τι διηγήσασθαι,
ὅ ποτε ἤκουσα [τῶν πρεσβυτέρων] τινῶν, ὡς Ἀθηναίοις καὶ
Λακεδαιμονίοις διαφορᾶς γενομένης συνέβαινεν ἀεὶ τῇ πόλει
ἡμῶν ὥστε καὶ κατὰ γῆν καὶ κατὰ θάλατταν ὁπότε μάχη
γένοιτο δυστυχεῖν καὶ μηδέποτε δύνασθαι κρατῆσαι· τοὺς οὖν
Ἀθηναίους ἀγανακτοῦντας τῷ πράγματι καὶ ἀπορουμένους τίνι
χρὴ μηχανῇ τῶν παρόντων κακῶν ἀποτροπὴν εὑρεῖν,
βουλευομένοις αὐτοῖς δοκεῖν κράτιστον εἶναι πέμψαντας πρὸς
Ἄμμωνα ἐκεῖνον ἐπερωτᾶν· ἔτι δὲ πρὸς τούτοις τάδε, [καὶ]
ἀνθ’ ὅτου ποτὲ Λακεδαιμονίοις οἱ θεοὶ μᾶλλον νίκην διδόασιν
ἢ σφίσιν αὐτοῖς, οἳ πλείστας, φάναι, μὲν θυσίας καὶ
καλλίστας τῶν Ἑλλήνων ἄγομεν, ἀναθήμασί τε κεκοσμήκαμεν τὰ
ἱερὰ αὐτῶν ὡς οὐδένες ἄλλοι, πομπάς τε πολυτελεστάτας καὶ
σεμνοτάτας ἐδωρούμεθα τοῖς θεοῖς ἀν’ ἕκαστον ἔτος, καὶ
ἐτελοῦμεν χρήματα ὅσα οὐδ’ ἇλλοι σύμπαντες Ἕλληνες·
Λακεδαιμονίοις δέ, φάναι, οὐδεπώποτ’ ἐμέλησεν οὐδὲν τούτων,
ἀλλ’ οὕτως ὀλιγώρως διάκεινται πρὸς τοὺς θεούς, ὥστε καὶ
ἀνάπηρα θύουσιν ἑκάστοτε καὶ τἆλλα πάντα οὐκ ὀλίγῳ
ἐνδεεστέρως τιμῶσιν ἤπερ ἡμεῖς, χρήματα οὐδὲν ἐλάττω
κεκτημένοι τῆς ἡμετέρας πόλεως. ἐπεὶ δὴ εἰρηκέναι ταῦτα
καὶ ἐπερωτῆσαι τί χρὴ πράττοντας αὐτοὺς τῶν παρόντων κακῶν
ἀπαλλαγὴν εὑρεῖν, ἄλλο μὲν οὐθὲν ἀποκριθῆναι τὸν
προφήτην—τὸν γὰρ θεὸν οὐκ ἐᾶν δῆλον ὅτι—καλέσαντα δὲ
αὐτόν, Ἀθηναίοις, φάναι, τάδε λέγει Ἄμμων· φησὶν ἂν
βούλεσθαι αὑτῷ τὴν Λακεδαιμονίων εὐφημίαν εἶναι μᾶλλον ἢ
τὰ σύμπαντα τῶν Ἑλλήνων ἱερά. τοσαῦτα εἰπεῖν, οὐκέτι
περαιτέρω. τήν γ’ οὖν εὐφημίαν οὐκ ἄλλην τινά μοι δοκεῖ
λέγειν ὁ θεὸς ἢ τὴν εὐχὴν αὐτῶν· ἔστι γὰρ τῷ ὄντι
πολὺ διαφέρουσα τῶν ἄλλων. οἱ μὲν γὰρ ἄλλοι Ἕλληνες οἱ
μὲν χρυσόκερως βοῦς παραστησάμενοι, ἕτεροι δ’ ἀναθήμασι
δωρούμενοι τοὺς θεούς, εὔχονται ἅττ’ ἂν τύχῃ ταῦτα, ἄντε
ἀγαθὰ ἄντε κακά· βλασφημούντων οὖν αὐτῶν ἀκούοντες οἱ
θεοὶ οὐκ ἀποδέχονται τὰς πολυτελεῖς ταυτασὶ πομπάς τε καὶ
θυσίας. ἀλλὰ δοκεῖ μοι πολλῆς φυλακῆς δεῖσθαι καὶ σκέψεως
ὅτι ποτὲ ῥητέον ἐστὶ καὶ μή.εὑρήσεις δὲ καὶ παρ’ Ὁμήρῳ
ἕτερα παραπλήσια τούτοις εἰρημένα. φησὶν γὰρ τοὺς Τρῶας
ἔπαυλιν ποιουμένους ἔρδειν ἀθανάτοισι τεληέσσας ἑκατόμβας·
τὴν δὲ κνῖσαν ἐκ τοῦ πεδίου τοὺς ἀνέμους φέρειν οὐρανὸν
εἴσω ἡδεῖαν· τῆς δ’ οὔ τι θεοὺς μάκαρας δατέεσθαι, οὐδ’
ἐθέλειν· μάλα γάρ σφιν ἀπήχθετο Ἴλιος ἱρὴ καὶ Πρίαμος καὶ
λαὸς ἐυμμελίω Πριάμοιο· ὥστε οὐδὲν αὐτοῖς ἦν προύργου
θύειν τε καὶ δῶρα τελεῖν μάτην, θεοῖς ἀπηχθημένους. οὐ γὰρ
οἶμαι τοιοῦτόν ἐστι τὸ τῶν θεῶν ὥστε ὑπὸ δώρων
παράγεσθαι οἷον κακὸν τοκιστήν· ἀλλὰ καὶ ἡμεῖς εὐήθη
λόγον λέγομεν, ἀξιοῦντες Λακεδαιμονίων ταύτῃ περιεῖναι. καὶ
γὰρ ἂν δεινὸν εἴη εἰ πρὸς τὰ δῶρα καὶ τὰς θυσίας
ἀποβλέπουσιν ἡμῶν οἱ θεοὶ ἀλλὰ μὴ πρὸς τὴν ψυχήν, ἄν τις
ὅσιος καὶ δίκαιος ὢν τυγχάνῃ. πολλῷ γε μᾶλλον οἶμαι ἢ
πρὸς τὰς πολυτελεῖς ταύτας πομπάς τε καὶ θυσίας, ἃς οὐδὲν
κωλύει πολλὰ μὲν εἰς θεούς, πολλὰ δ’ εἰς ἀνθρώπους
ἡμαρτηκότας καὶ ἰδιώτην καὶ πόλιν ἔχειν ἀν’ ἕκαστον ἔτος
τελεῖν· οἱ δέ, ἅτε οὐ δωροδόκοι ὄντες, καταφρονοῦσιν
ἁπάντων τούτων, ὥς φησιν ὁ θεὸς καὶ θεῶν προφήτης.
κινδυνεύει γοῦν καὶ παρὰ θεοῖς καὶ παρ’ ἀνθρώποις τοῖς νοῦν
ἔχουσι δικαιοσύνη τε καὶ φρόνησις διαφερόντως τετιμῆσθαι·
φρόνιμοι δὲ καὶ δίκαιοι οὐκ ἄλλοι τινές εἰσιν [ἢ] τῶν
εἰδότων ἃ δεῖ πράττειν καὶ λέγειν καὶ πρὸς θεοὺς καὶ πρὸς
ἀνθρώπους. βουλοίμην δ’ ἂν καὶ σοῦ πυθέσθαι ὅτι ποτ’ ἐν
νῷ ἔχεις πρὸς ταῦτα. ἀλλ’ ἐμοὶ μέν, ὦ Σώκρατες, οὐκ
ἄλλῃ πῃ δοκεῖ ἢ ᾗπερ σοί τε καὶ τῷ θεῷ· οὐδὲ γὰρ
ἂν εἰκὸς εἴη ἀντίψηφον ἐμὲ τῷ θεῷ γενέσθαι. οὐκοῦν
μέμνησαι ἐν πολλῇ ἀπορίᾳ φάσκων εἶναι, ὅπως μὴ λάθῃς
σεαυτὸν εὐχόμενος κακά, δοκῶν δὲ ἀγαθά; ἔγωγε. ὁρᾷς οὖν
ὡς οὐκ ἀσφαλές σοί ἐστιν ἐλθεῖν πρὸς τὸν θεὸν εὐξομένῳ,
ἵνα μηδ’ ἂν οὕτω τύχῃ, βλασφημοῦντός σου ἀκούων οὐθὲν
ἀποδέξηται τῆς θυσίας ταύτης, τυχὸν δὲ καὶ ἕτερόν τι
προσαπολαύσῃς. ἐμοὶ μὲν οὖν δοκεῖ βέλτιστον εἶναι ἡσυχίαν
ἔχειν· τῇ μὲν γὰρ Λακεδαιμονίων εὐχῇ διὰ τὴν
μεγαλοψυχίαν—τοῦτο γὰρ κάλλιστον τῶν ἐν ἀφροσύνῃ γε
ὀνομάτων—οὐκ ἂν οἶμαί σε ἐθέλειν χρῆσθαι. ἀναγκαῖον οὖν
ἐστι περιμένειν ἕως ἄν τις μάθῃ ὡς δεῖ πρὸς θεοὺς καὶ
πρὸς ἀνθρώπους διακεῖσθαι. πότε οὖν παρέσται ὁ χρόνος
οὗτος, ὦ Σώκρατες, καὶ τίς ὁ παιδεύσων; ἥδιστα γὰρ ἄν
μοι δοκῶ ἰδεῖν τοῦτον τὸν ἄνθρωπον τίς ἐστιν. οὗτος ᾧ
μέλει περὶ σοῦ. ἀλλὰ δοκεῖ μοι, ὥσπερ τῷ Διομήδει φησὶν
τὴν Ἀθηνᾶν Ὅμηρος ἀπὸ τῶν ὀφθαλμῶν ἀφελεῖν τὴν ἀχλύν,
ὄφρ’ εὖ γιγνώσκοι ἠμὲν θεὸν ἠδὲ καὶ ἄνδρα, οὕτω καὶ
σοὶ δεῖν ἀπὸ τῆς ψυχῆς πρῶτον τὴν ἀχλὺν ἀφελόντα, ἣ νῦν
παροῦσα τυγχάνει, τὸ τηνικαῦτ’ ἤδη προσφέρειν δῑ ὧν μέλλεις
γνώσεσθαι ἠμὲν κακὸν ἠδὲ καὶ ἐσθλόν. νῦν μὲν γὰρ οὐκ ἄν
μοι δοκεῖς δυνηθῆναι. ἀφαιρείτω, εἴτε βούλεται τὴν ἀχλὺν
εἴτε ἄλλο τι· ὡς ἐγὼ παρεσκεύασμαι μηθὲν ἂν φυγεῖν τῶν
ὑπ’ ἐκείνου προσταττομένων, ὅστις ποτ’ ἐστὶν ἅνθρωπος, εἴ
γε μέλλοιμι βελτίων γενέσθαι. ἀλλὰ μὴν κἀκεῖνος θαυμαστὴν
ὅσην περὶ σὲ προθυμίαν ἔχει. εἰς τότε τοίνυν καὶ τὴν
θυσίαν ἀναβάλλεσθαι κράτιστον εἶναί μοι δοκεῖ. καὶ ὀρθῶς
γέ σοι δοκεῖ· ἀσφαλέστερον γάρ ἐστιν ἢ παρακινδυνεύειν
τοσοῦτον κίνδυνον. ἀλλὰ πῶς, ὦ Σώκρατες; καὶ μὴν τουτονὶ
τὸν στέφανον, ἐπειδή μοι δοκεῖς καλῶς συμβεβουλευκέναι, σοὶ
περιθήσω· τοῖς θεοῖς δὲ καὶ στεφάνους καὶ τἆλλα πάντα τὰ
νομιζόμενα τότε δώσομεν, ὅταν ἐκείνην τὴν ἡμέραν ἐλθοῦσαν
ἴδω. ἥξει δ’ οὐ διὰ μακροῦ τούτων θελόντων. ἀλλὰ δέχομαι
καὶ τοῦτο, καὶ ἄλλο δὲ ἄν τι τῶν παρὰ σοῦ δοθέντων ἡδέως
ἴδοιμι δεξάμενον ἐμαυτόν. ὥσπερ δὲ καὶ ὁ Κρέων Εὐριπίδῃ
πεποίηται τὸν Τειρεσίαν ἰδὼν ἔχοντα τὰ στέφη καὶ ἀκούσας
ἀπὸ τῶν πολεμίων ἀπαρχὰς αὐτὸν εἰληφέναι διὰ τὴν τέχνην,
οἰωνὸν ἐθέμην, φησί, καλλίνικα <σὰ> στέφη· ἐν γὰρ κλύδωνι
κείμεθ’, ὥσπερ οἶσθα σύ· οὕτω δὲ κἀγὼ παρὰ σοῦ τὴν
δόξαν ταύτην οἰωνὸν τίθεμαι. δοκῶ δέ μοι οὐκ ἐν ἐλάττονι
κλύδωνι τοῦ Κρέοντος εἶναι, καὶ βουλοίμην ἂν καλλίνικος
γενέσθαι τῶν σῶν ἐραστῶν. Ἱππάρχος Σωκράτης Ἑταῖρος τί γὰρ
τὸ φιλοκερδές; τί ποτέ ἐστιν, καὶ τίνες οἱ φιλοκερδεῖς;
ἐμοὶ μὲν δοκοῦσιν οἳ ἂν κερδαίνειν ἀξιῶσιν ἀπὸ τῶν
μηδενὸς ἀξίων. πότερον οὖν σοι δοκοῦσιν γιγνώσκοντες ὅτι
οὐδενός ἐστιν ἄξια, ἢ ἀγνοοῦντες; εἰ γὰρ ἀγνοοῦντες,
ἀνοήτους λέγεις τοὺς φιλοκερδεῖς. ἀλλ’ οὐκ ἀνοήτους λέγω,
ἀλλὰ πανούργους καὶ πονηροὺς καὶ ἥττους τοῦ κέρδους,
γιγνώσκοντας ὅτι οὐδενὸς ἄξιά ἐστιν ἀφ’ ὧν τολμῶσι
κερδαίνειν, ὅμως τολμᾶν φιλοκερδεῖν δῑ ἀναισχυντίαν. ἆρ’
οὖν τοιόνδε λέγεις τὸν φιλοκερδῆ, οἷον ἐὰν φυτεύων γεωργὸς
ἀνὴρ καὶ γιγνώσκων ὅτι οὐδενὸς ἄξιον τὸ φυτόν, ἀξιοῖ
ἀπὸ τούτου ἐκτραφέντος κερδαίνειν; ἆρα τοιοῦτον αὐτὸν
λέγεις; ἀπὸ παντὸς ὅ γε φιλοκερδής, ὦ Σώκρατες, οἴεται
δεῖν κερδαίνειν. μή μοι οὕτως εἰκῇ, ὥσπερ τι ἠδικημένος
ὑπό τινος, ἀλλὰ προσέχων ἐμοὶ τὸν νοῦν ἀπόκριναι, ὥσπερ
ἂν εἰ ἐξ ἀρχῆς πάλιν ἠρώτων· οὐχὶ ὁμολογεῖς τὸν
φιλοκερδῆ ἐπιστήμονα εἶναι περὶ τῆς ἀξίας τούτου ὅθεν
κερδαίνειν ἀξιοῖ; ἔγωγε. τίς οὖν ἐπιστήμων περὶ φυτῶν τῆς
ἀξίας, ἐν ὁποίᾳ ἄξια φυτευθῆναι καὶ ὥρᾳ καὶ χώρᾳ;
ἵνα τι καὶ ἡμεῖς τῶν σοφῶν ῥημάτων ἐμβάλωμεν, ὧν οἱ
δεξιοὶ περὶ τὰς δίκας καλλιεποῦνται. ἐγὼ μὲν οἶμαι γεωργόν.
τὸ οὖν ἀξιοῦν κερδαίνειν ἄλλο τι λέγεις ἢ οἴεσθαι δεῖν
κερδαίνειν; τοῦτο λέγω. μὴ τοίνυν με ἐπιχείρει ἐξαπατᾶν,
ἄνδρα πρεσβύτερον ἤδη οὕτω νέος ὤν, ἀποκρινόμενος ὥσπερ
νυνδὴ ἃ οὐδ’ αὐτὸς οἴει, ἀλλ’ ὡς ἀληθῶς εἰπέ· ἆρ’
ἔστιν ὅντινα οἴει γεωργικὸν ἄνδρα γιγνόμενον, καὶ
γιγνώσκοντα ὅτι οὐδενὸς ἄξιον φυτεύει τὸ φυτόν, οἴεσθαι
ἀπὸ τούτου κερδαίνειν; μὰ Δί’ οὐκ ἔγωγε. τί δέ; ἱππικὸν
ἄνδρα γιγνώσκοντα ὅτι οὐδενὸς ἄξια σιτία τῷ ἵππῳ
παρέχει, ἀγνοεῖν αὐτὸν οἴει ὅτι τὸν ἵππον διαφθείρει;
οὐκ ἔγωγε. οὐκ ἄρα οἴεταί γε ἀπὸ τούτων κερδαίνειν τῶν
σιτίων τῶν μηδενὸς ἀξίων. οὐχί. τί δέ; κυβερνήτην μηδενὸς
ἄξια ἱστία καὶ πηδάλια τῇ νηὶ παρεσκευασμένον ἀγνοεῖν
οἴει ὅτι ζημιωθήσεται καὶ κινδυνεύσει καὶ αὐτὸς ἀπολέσθαι
καὶ τὴν ναῦν ἀπολέσαι καὶ ἃ ἂν ἄγῃ πάντα; οὐκ ἔγωγε.
οὐκ ἄρα οἴεταί γε κερδαίνειν ἀπὸ τῶν σκευῶν τῶν μηδενὸς
ἀξίων. οὐ γάρ. ἀλλὰ στρατηγὸς γιγνώσκων ὅτι ἡ στρατιὰ
αὐτῷ οὐδενὸς ἄξια ὅπλα ἔχει, οἴεται ἀπὸ τούτων
κερδαίνειν καὶ ἀξιοῖ κερδαίνειν; οὐδαμῶς. ἀλλ’ αὐλητὴς
αὐλοὺς οὐδενὸς ἀξίους ἔχων ἢ κιθαριστὴς λύραν ἢ τοξότης
τόξον ἢ ἄλλος ὁστισοῦν συλλήβδην τῶν δημιουργῶν ἢ τῶν
ἄλλων τῶν ἐμφρόνων ἀνδρῶν μηδενὸς ἄξια ὄργανα ἢ ἄλλην
παρασκευὴν ἡντιναοῦν ἔχων ἀπὸ τούτων οἴεται κερδαίνειν;
οὔκουν φαίνεταί γε. τίνας οὖν ποτε λέγεις τοὺς φιλοκερδεῖς;
οὐ γάρ που τούτους γε οὓς διεληλύθαμεν, <ἀλλ’> οἵτινες
γιγνώσκοντες τὰ οὐδενὸς ἄξια ἀπὸ τούτων οἴονται δεῖν
κερδαίνειν· ἀλλ’ οὕτω μέν, ὦ θαυμάσιε, ὡς σὺ λέγεις, οὐκ
ἔστ’ ἀνθρώπων οὐδεὶς φιλοκερδής. ἀλλ’ ἐγώ, ὦ Σώκρατες,
βούλομαι λέγειν τούτους φιλοκερδεῖς εἶναι, οἳ ἑκάστοτε ὑπὸ
ἀπληστίας καὶ πάνυ σμικρὰ καὶ ὀλίγου ἄξια καὶ οὐδενὸς
γλίχονται ὑπερφυῶς καὶ φιλοκερδοῦσιν. οὐ δήπου, ὦ βέλτιστε,
γιγνώσκοντες ὅτι οὐδενὸς ἄξιά ἐστιν· τοῦτο μὲν γὰρ ἤδη
ἡμᾶς αὐτοὺς τῷ λόγῳ ἐξηλέγξαμεν ὅτι ἀδύνατον. ἔμοιγε
δοκεῖ. οὐκοῦν εἰ μὴ γιγνώσκοντες, δῆλον ὅτι ἀγνοοῦντες,
οἰόμενοι δὲ τὰ οὐδενὸς ἄξια πολλοῦ ἄξια εἶναι. φαίνεται.
ἄλλο τι οὖν οἵ γε φιλοκερδεῖς φιλοῦσι τὸ κέρδος; ναί.
κέρδος δὲ λέγεις ἐναντίον τῇ ζημίᾳ; ἔγωγε. ἔστιν οὖν
ὅτῳ ἀγαθόν ἐστι ζημιοῦσθαι; οὐδενί. ἀλλὰ κακόν; ναί.
βλάπτονται ὑπὸ τῆς ζημίας ἄρα ἄνθρωποι. βλάπτονται. κακὸν
ἄρα ἡ ζημία. ναί. ἐναντίον δὲ τῇ ζημίᾳ τὸ κέρδος.
ἐναντίον. ἀγαθὸν ἄρα τὸ κέρδος. ναί. τοὺς οὖν τὸ ἀγαθὸν
φιλοῦντας φιλοκερδεῖς καλεῖς. ἔοικεν. οὐ μανικούς γε, ὦ
ἑταῖρε, λέγεις τοὺς φιλοκερδεῖς. ἀλλὰ σὺ αὐτὸς πότερον
φιλεῖς ὃ ἂν ἀγαθὸν ᾖ, ἢ οὐ φιλεῖς; ἔγωγε. ἔστι δέ
τι ἀγαθόν, ὃ οὐ φιλεῖς, ἀλλὰ κακόν; μὰ Δί’ οὐκ ἔγωγε.
ἀλλὰ πάντα τὰ ἀγαθὰ ἴσως φιλεῖς. ναί. ἐροῦ δὴ καὶ ἐμὲ
εἰ οὐ καὶ ἐγώ· ὁμολογήσω γὰρ καὶ ἐγώ σοι φιλεῖν τἀγαθά.
ἀλλὰ πρὸς ἐμοὶ καὶ σοὶ οἱ ἄλλοι ἄνθρωποι ἅπαντες οὐ
δοκοῦσί σοι τἀγαθὰ φιλεῖν, τὰ δὲ κακὰ μισεῖν; ἔμοιγε
φαίνεται. τὸ δὲ κέρδος ἀγαθὸν ὡμολογήσαμεν; ναί. πάντες αὖ
φιλοκερδεῖς φαίνονται τοῦτον τὸν τρόπον· ὃν δὲ τὸ πρότερον
ἐλέγομεν, οὐδεὶς ἦν φιλοκερδής. ποτέρῳ οὖν ἄν τις τῷ
λόγῳ χρώμενος οὐκ ἂν ἐξαμαρτάνοι; εἴ τις, ὦ Σώκρατες
οἶμαι ὀρθῶς λαμβάνοι τὸν φιλοκερδῆ. ὀρθῶς δ’ ἐστὶ τοῦτον
ἡγεῖσθαι φιλοκερδῆ, ὃς ἂν σπουδάζῃ ἐπὶ τούτοις καὶ
ἀξιοῖ κερδαίνειν ἀπ’ αὐτῶν, ἀφ’ ὧν οἱ χρηστοὶ οὐ τολμῶσι
κερδαίνειν. ἀλλ’ ὁρᾷς, ὦ γλυκύτατε, τὸ κερδαίνειν ἄρτι
ὡμολογήσαμεν εἶναι ὠφελεῖσθαι. τί οὖν δὴ τοῦτο; ὅτι καὶ
τόδε αὐτῷ προσωμολογήσαμεν, βούλεσθαι τὰ ἀγαθὰ πάντας καὶ
ἀεί. ναί. οὐκοῦν καὶ οἱ ἀγαθοὶ πάντα τὰ κέρδη βούλονται
ἔχειν, εἴπερ ἀγαθά γέ ἐστιν. οὐκ ἀφ’ ὧν γε μέλλουσιν, ὦ
Σώκρατες, βλαβήσεσθαι τῶν κερδῶν. βλαβήσεσθαι δὲ λέγεις
ζημιώσεσθαι ἢ ἄλλο τι; οὔκ, ἀλλὰ ζημιώσεσθαι λέγω. ὑπὸ
τοῦ κέρδους οὖν ζημιοῦνται ἢ ὑπὸ τῆς ζημίας ἄνθρωποι;
ὑπὸ ἀμφοτέρων· καὶ γὰρ ὑπὸ τῆς ζημίας ζημιοῦνται καὶ ὑπὸ
τοῦ κέρδους τοῦ πονηροῦ. ἦ δοκεῖ οὖν τί σοι χρηστὸν καὶ
ἀγαθὸν πρᾶγμα πονηρὸν εἶναι; οὐκ ἔμοιγε. οὐκοῦν
ὡμολογήσαμεν ὀλίγον πρότερον τὸ κέρδος τῇ ζημίᾳ κακῷ
ὄντι ἐναντίον εἶναι; φημί. ἐναντίον δὲ ὂν κακῷ ἀγαθὸν
εἶναι; ὡμολογήσαμεν γάρ. ὁρᾷς οὖν, ἐπιχειρεῖς με
ἐξαπατᾶν, ἐπίτηδες ἐναντία λέγων οἷς ἄρτι ὡμολογήσαμεν.
οὐ μὰ Δία, ὦ Σώκρατες, ἀλλὰ τοὐναντίον σύ με ἐξαπατᾷς
καὶ οὐκ οἶδα ὅπῃ ἐν τοῖς λόγοις ἄνω καὶ κάτω στρέφεις.
εὐφήμει· οὐ μεντἂν καλῶς ποιοίην οὐ πειθόμενος ἀνδρὶ
ἀγαθῷ καὶ σοφῷ. τίνι τούτῳ; καὶ τί μάλιστα; πολίτῃ μὲν
ἐμῷ τε καὶ σῷ, Πεισιστράτου δὲ ὑεῖ τοῦ ἐκ Φιλαϊδῶν,
Ἱππάρχῳ, ὃς τῶν Πεισιστράτου παίδων ἦν πρεσβύτατος καὶ
σοφώτατος, ὃς ἄλλα τε πολλὰ καὶ καλὰ ἔργα σοφίας
ἀπεδείξατο, καὶ τὰ Ὁμήρου ἔπη πρῶτος ἐκόμισεν εἰς τὴν
γῆν ταυτηνί, καὶ ἠνάγκασε τοὺς ῥαψῳδοὺς Παναθηναίοις ἐξ
ὑπολήψεως ἐφεξῆς αὐτὰ διιέναι, ὥσπερ νῦν ἔτι οἵδε
ποιοῦσιν, καὶ ἐπ’ Ἀνακρέοντα τὸν Τήιον πεντηκόντορον στείλας
ἐκόμισεν εἰς τὴν πόλιν, Σιμωνίδην δὲ τὸν Κεῖον ἀεὶ περὶ
αὑτὸν εἶχεν, μεγάλοις μισθοῖς καὶ δώροις πείθων· ταῦτα δ’
ἐποίει βουλόμενος παιδεύειν τοὺς πολίτας, ἵν’ ὡς βελτίστων
ὄντων αὐτῶν ἄρχοι, οὐκ οἰόμενος δεῖν οὐδενὶ σοφίας
φθονεῖν, ἅτε ὢν καλός τε κἀγαθός. ἐπειδὴ δὲ αὐτῷ οἱ
περὶ τὸ ἄστυ τῶν πολιτῶν πεπαιδευμένοι ἦσαν καὶ ἐθαύμαζον
αὐτὸν ἐπὶ σοφίᾳ, ἐπιβουλεύων αὖ τοὺς ἐν τοῖς ἀγροῖς
παιδεῦσαι ἔστησεν αὐτοῖς Ἑρμᾶς κατὰ τὰς ὁδοὺς ἐν μέσῳ
τοῦ ἄστεος καὶ τῶν δήμων ἑκάστων, κἄπειτα τῆς σοφίας τῆς
αὑτοῦ, ἥν τ’ ἔμαθεν καὶ ἣν αὐτὸς ἐξηῦρεν, ἐκλεξάμενος
ἃ ἡγεῖτο σοφώτατα εἶναι, ταῦτα αὐτὸς ἐντείνας εἰς
ἐλεγεῖον αὑτοῦ ποιήματα καὶ ἐπιδείγματα τῆς σοφίας
ἐπέγραψεν, ἵνα πρῶτον μὲν τὰ ἐν Δελφοῖς γράμματα τὰ σοφὰ
ταῦτα μὴ θαυμάζοιεν οἱ πολῖται αὐτοῦ, τό τε γνῶθι σαυτόν
καὶ τὸ μηδὲν ἄγαν καὶ τἆλλα τὰ τοιαῦτα, ἀλλὰ τὰ
Ἱππάρχου ῥήματα μᾶλλον σοφὰ ἡγοῖντο, ἔπειτα παριόντες ἄνω
καὶ κάτω καὶ ἀναγιγνώσκοντες καὶ γεῦμα λαμβάνοντες αὐτοῦ
τῆς σοφίας φοιτῷεν ἐκ τῶν ἀγρῶν καὶ ἐπὶ τὰ λοιπὰ
παιδευθησόμενοι. ἐστὸν δὲ δύο τὠπιγράμματε· ἐν μὲν τοῖς ἐπ’
ἀριστερὰ τοῦ Ἑρμοῦ ἑκάστου ἐπιγέγραπται λέγων ὁ Ἑρμῆς
ὅτι ἐν μέσῳ τοῦ ἄστεος καὶ τοῦ δήμου ἕστηκεν, ἐν δὲ
τοῖς ἐπὶ δεξιά— μνῆμα τόδ’ Ἱππάρχου· στεῖχε δίκαια φρονῶν
φησίν. ἔστι δὲ τῶν ποιημάτων καὶ ἄλλα ἐν ἄλλοις Ἑρμαῖς
πολλὰ καὶ καλὰ ἐπιγεγραμμένα· ἔστι δὲ δὴ καὶ τοῦτο ἐπὶ
τῇ Στειριακῇ ὁδῷ, ἐν ᾧ λέγει— μνῆμα τόδ’ Ἱππάρχου· μὴ
φίλον ἐξαπάτα. ἐγὼ οὖν σὲ ἐμοὶ ὄντα φίλον οὐ δήπου
τολμῴην ἂν ἐξαπατᾶν καὶ ἐκείνῳ τοιούτῳ ὄντι ἀπιστεῖν,
οὗ καὶ ἀποθανόντος τρία ἔτη ἐτυραννεύθησαν Ἀθηναῖοι ὑπὸ
τοῦ ἀδελφοῦ αὐτοῦ Ἱππίου, καὶ πάντων ἂν τῶν παλαιῶν
ἤκουσας ὅτι ταῦτα μόνον τὰ ἔτη τυραννὶς ἐγένετο ἐν
Ἀθήναις, τὸν δ’ ἄλλον χρόνον ἐγγύς τι ἔζων Ἀθηναῖοι
ὥσπερ ἐπὶ Κρόνου βασιλεύοντος. λέγεται δὲ ὑπὸ τῶν
χαριεστέρων ἀνθρώπων καὶ ὁ θάνατος αὐτοῦ γενέσθαι οὐ δῑ ἃ
οἱ πολλοὶ ᾠήθησαν, διὰ τὴν τῆς ἀδελφῆς ἀτιμίαν τῆς
κανηφορίας—ἐπεὶ τοῦτό γε εὔηθες—ἀλλὰ τὸν μὲν Ἁρμόδιον
γεγονέναι παιδικὰ τοῦ Ἀριστογείτονος καὶ πεπαιδεῦσθαι ὑπ’
ἐκείνου, μέγα δ’ ἐφρόνει ἄρα καὶ ὁ Ἀριστογείτων ἐπὶ τῷ
παιδεῦσαι ἄνθρωπον, καὶ ἀνταγωνιστὴν ἡγεῖτο εἶναι τὸν
Ἵππαρχον. ἐν ἐκείνῳ δὲ τῷ χρόνῳ αὐτὸν τὸν Ἁρμόδιον
τυγχάνειν ἐρῶντά τινος τῶν νέων τε καὶ καλῶν καὶ γενναίων
τῶν τότε—καὶ λέγουσι τοὔνομα αὐτοῦ, ἐγὼ δὲ οὐ
μέμνημαι—τὸν οὖν νεανίσκον τοῦτον τέως μὲν θαυμάζειν τόν τε
Ἁρμόδιον καὶ τὸν Ἀριστογείτονα ὡς σοφούς, ἔπειτα
συγγενόμενον τῷ Ἱππάρχῳ καταφρονῆσαι ἐκείνων, καὶ τοὺς
περιαλγήσαντας ταύτῃ τῇ ἀτιμίᾳ οὕτως ἀποκτεῖναι τὸν
Ἵππαρχον. κινδυνεύεις τοίνυν, ὦ Σώκρατες, ἢ οὐ φίλον με
ἡγεῖσθαι ἤ, εἰ ἡγῇ φίλον, οὐ πείθεσθαι Ἱππάρχῳ· ἐγὼ
γὰρ ὅπως οὐ σὺ ἐμὲ ἐξαπατᾷς—οὐκ οἶδ’ ὅντινα μέντοι
τρόπον— ἐν τοῖς λόγοις, οὐ δύναμαι πεισθῆναι. ἀλλὰ μὴν καὶ
ὥσπερ πεττεύων ἐθέλω σοι ἐν τοῖς λόγοις ἀναθέσθαι ὅτι
βούλει τῶν εἰρημένων, ἵνα μὴ οἴῃ ἐξαπατᾶσθαι. πότερον
γὰρ τοῦτό σοι ἀναθῶμαι, ὡς οὐχὶ τῶν ἀγαθῶν πάντες
ἐπιθυμοῦσιν ἄνθρωποι; μή μοί γε. ἀλλ’ ὡς τὸ ζημιοῦσθαι καὶ
ἡ ζημία οὐ κακόν; μή μοί γε. ἀλλ’ ὡς οὐ τῇ ζημίᾳ καὶ
τῷ ζημιοῦσθαι τὸ κέρδος καὶ τὸ κερδαίνειν ἐναντίον; μηδὲ
τοῦτο. ἀλλ’ ὡς ἐναντίον ὂν τῷ κακῷ οὐκ ἀγαθόν ἐστι τὸ
κερδαίνειν; οὔτι πᾶν γε· τουτί μοι ἀνάθου. δοκεῖ ἄρα σοι,
ὡς ἔοικε, τοῦ κέρδους τὸ μέν τι ἀγαθὸν εἶναι, τὸ δέ τι
κακόν. ἔμοιγε. ἀνατίθεμαι τοίνυν σοὶ τοῦτο· ἔστω γὰρ δὴ
κέρδος τι ἀγαθὸν καὶ ἕτερον κέρδος τι κακόν. κέρδος δέ γε
οὐδὲν μᾶλλόν ἐστιν αὐτῶν τὸ ἀγαθὸν ἢ τὸ κακόν· ἦ γάρ;
πῶς με ἐρωτᾷς; ἐγὼ φράσω. σιτίον ἐστίν τι ἀγαθόν τε καὶ
κακόν; ναί. ἆρ’ οὖν μᾶλλόν τι αὐτῶν ἐστι τὸ ἕτερον τοῦ
ἑτέρου σιτίον, ἢ ὁμοίως τοῦτό γε, σιτία, ἐστὸν ἀμφότερα
καὶ ταύτῃ γε οὐδὲν διαφέρει τὸ ἕτερον τοῦ ἑτέρου, κατὰ
τὸ σιτίον εἶναι, ἀλλὰ ᾗ τὸ μὲν αὐτῶν ἀγαθόν, τὸ δὲ
κακόν; ναί. οὐκοῦν καὶ ποτὸν καὶ τἆλλα πάντα, ὅσα τῶν
ὄντων ταὐτὰ ὄντα τὰ μὲν πέπονθεν ἀγαθὰ εἶναι, τὰ δὲ
κακά, οὐδὲν ἐκείνῃ γε διαφέρει τὸ ἕτερον τοῦ ἑτέρου, ᾗ
τὸ αὐτό ἐστιν; ὥσπερ ἄνθρωπος δήπου ὁ μὲν χρηστός ἐστιν,
ὁ δὲ πονηρός. ναί. ἀλλ’ ἄνθρωπός γε οἶμαι οὐδέτερος
οὐδετέρου οὔτε μᾶλλον οὔτε ἧττόν ἐστιν, οὔτε ὁ χρηστὸς
τοῦ πονηροῦ οὔτε ὁ πονηρὸς τοῦ χρηστοῦ. ἀληθῆ λέγεις.
οὐκοῦν οὕτω καὶ περὶ τοῦ κέρδους διανοώμεθα, ὡς κέρδος γε
ὁμοίως ἐστὶ καὶ τὸ πονηρὸν καὶ τὸ χρηστόν; ἀνάγκη. οὐδὲν
ἄρα μᾶλλον κερδαίνει ὁ τὸ χρηστὸν κέρδος ἔχων ἢ τὸ
πονηρόν· οὔκουν μᾶλλόν γε κέρδος φαίνεται οὐδέτερον ὄν, ὡς
ὁμολογοῦμεν. ναί. οὐδετέρῳ γὰρ αὐτῶν οὔτε τὸ μᾶλλον
οὔτε τὸ ἧττον πρόσεστιν. οὐ γὰρ δή. τῷ δὴ τοιούτῳ
πράγματι πῶς ἄν τις μᾶλλον ἢ ἧττον ὁτιοῦν ἂν ποιοῖ ἢ
πάσχοι, ᾧ μηδέτερον τούτων προσείη; ἀδύνατον. ἐπειδὴ
τοίνυν κέρδη μὲν ὁμοίως ἐστὶν ἀμφότερα καὶ κερδαλέα, τουτὶ
δὴ δεῖ ἡμᾶς ἐπισκέψασθαι, διὰ τί ποτε ἀμφότερα αὐτὰ
κέρδος καλεῖς, τί ταὐτὸν ἐν ἀμφοτέροις ὁρῶν; ὥσπερ ἂν
εἰ [ἃ] σύ με ἠρώτας τὰ νυνδή, διὰ τί ποτε καὶ τὸ ἀγαθὸν
σιτίον καὶ τὸ κακὸν σιτίον ὁμοίως ἀμφότερα σιτία καλῶ,
εἶπον ἄν σοι διότι ἀμφότερα ξηρὰ τροφὴ σώματός ἐστιν, διὰ
τοῦτο ἔγωγε· τοῦτο γὰρ εἶναι σιτίον κἂν σύ που ἡμῖν
ὁμολογοῖς. ἦ γάρ; ἔγωγε. καὶ περὶ ποτοῦ οὖν ὁ αὐτὸς
ἂν τρόπος εἴη τῆς ἀποκρίσεως, ὅτι τῇ τοῦ σώματος ὑγρᾷ
τροφῇ, ἐάντε χρηστὴ ἐάντε πονηρὰ ᾖ, τοῦτο τὸ ὄνομά
ἐστι, ποτόν· καὶ τοῖς ἄλλοις ὡσαύτως. πειρῶ οὖν καὶ σὺ
ἐμὲ μιμεῖσθαι οὕτως ἀποκρινόμενον. τὸ χρηστὸν κέρδος καὶ
τὸ πονηρὸν κέρδος κέρδος φὴ|ς ἀμφότερον εἶναι τί τὸ αὐτὸ
ἐν αὐτοῖς ὁρῶν, ὅτι δὴ καὶ τοῦτο κέρδος ἐστίν; εἰ δ’
αὖ μὴ αὐτὸς ἔχεις ἀποκρίνασθαι, ἀλλ’ ἐμοῦ λέγοντος
σκόπει· ἆρα κέρδος λέγεις πᾶν κτῆμα ὃ ἄν τις κτήσηται ἢ
μηδὲν ἀναλώσας, ἢ ἔλαττον ἀναλώσας πλέον λάβῃ; ἔμοιγε
δοκῶ τοῦτο καλεῖν κέρδος. ἆρα καὶ τὰ τοιάδε λέγεις, ἐάν
τις ἑστιαθείς, μηδὲν ἀναλώσας ἀλλ’ εὐωχηθείς, νόσον
κτήσηται; μὰ Δί’ οὐκ ἔγωγε. Ὑγίειαν δὲ κτησάμενος ἀπὸ
ἑστιάσεως κέρδος ἂν κτήσαιτο ἢ ζημίαν; κέρδος. οὐκ ἄρα
τοῦτό γέ ἐστι κέρδος, τὸ ὁτιοῦν κτῆμα κτήσασθαι. οὐ
μέντοι. πότερον οὔκ, ἐὰν κακόν; ἢ οὐδ’ ἂν ἀγαθὸν
ὁτιοῦν κτήσηται, οὐ κέρδος κτήσεται; φαίνεται, ἐάν γε
ἀγαθόν. ἐὰν δὲ κακόν, οὐ ζημίαν κτήσεται; ἔμοιγε δοκεῖ.
ὁρᾷς οὖν ὡς πάλιν αὖ περιτρέχεις εἰς τὸ αὐτό; τὸ μὲν
κέρδος ἀγαθὸν φαίνεται, ἡ δὲ ζημία κακόν. ἀπορῶ ἔγωγε
ὅτι εἴπω. οὐκ ἀδίκως γε σὺ ἀπορῶν. ἔτι γὰρ καὶ τόδε
ἀπόκριναι· ἐάν τις ἔλαττον ἀναλώσας πλέον κτήσηται, φὴ|ς
κέρδος εἶναι; οὔτι κακόν γε λέγω, ἀλλ’ ἐὰν χρυσίον ἢ
ἀργύριον ἔλαττον ἀναλώσας πλέον λάβῃ. καὶ ἐγὼ μέλλω
τοῦτο ἐρήσεσθαι. φέρε γάρ, ἐάν τις χρυσίου σταθμὸν ἥμισυν
ἀναλώσας διπλάσιον λάβῃ ἀργυρίου, κέρδος ἢ ζημίαν
εἴληφεν; ζημίαν δήπου, ὦ Σώκρατες· ἀντὶ δωδεκαστασίου γὰρ
διστάσιον αὐτῷ καθίσταται τὸ χρυσίον. καὶ μὴν πλέον γ’
εἴληφεν· ἢ οὐ πλέον ἐστὶ τὸ διπλάσιον τοῦ ἡμίσεος; οὔτι
τῇ ἀξίᾳ γε ἀργύριον χρυσίου. δεῖ ἄρα, ὡς ἔοικε, τῷ
κέρδει τοῦτο προσεῖναι, τὴν ἀξίαν. νῦν γοῦν τὸ μὲν
ἀργύριον πλέον ὂν τοῦ χρυσίου οὐ φὴ|ς ἄξιον εἶναι, τὸ
δὲ χρυσίον ἔλαττον ὂν ἄξιον φὴ|ς εἶναι. σφόδρα· ἔχει
γὰρ οὕτως. τὸ μὲν ἄξιον ἄρα κερδαλέον ἐστίν, ἐάντε
σμικρὸν ᾖ ἐάντε μέγα, τὸ δὲ ἀνάξιον ἀκερδές. ναί. τὸ
δὲ ἄξιον λέγεις ἄξιον εἶναι ἄλλο τι ἢ κεκτῆσθαι; ναί,
κεκτῆσθαι. τὸ δὲ ἄξιον αὖ λέγεις κεκτῆσθαι τὸ ἀνωφελὲς ἢ
τὸ ὠφέλιμον; τὸ ὠφέλιμον δήπου. οὐκοῦν τὸ ὠφέλιμον
ἀγαθόν ἐστιν; ναί. οὐκοῦν, ὦ ἀνδρειότατε πάντων, οὐ τὸ
κερδαλέον ἀγαθὸν αὖ πάλιν τρίτον ἢ τέταρτον ἥκει ἡμῖν
ὁμολογούμενον; ἔοικεν. μνημονεύεις οὖν ὅθεν ἡμῖν οὗτος ὁ
λόγος γέγονεν; οἶμαί γε. εἰ δὲ μή, ἐγώ σε ὑπομνήσω.
ἠμφεσβήτησάς μοι τοὺς ἀγαθοὺς μὴ πάντα τὰ κέρδη βούλεσθαι
κερδαίνειν, ἀλλὰ τῶν κερδῶν τἀγαθά, τὰ δὲ πονηρὰ μή.
ναίχι. οὐκοῦν νῦν πάντα τὰ κέρδη ὁ λόγος ἡμᾶς ἠνάγκακε
καὶ σμικρὰ καὶ μεγάλα ὁμολογεῖν ἀγαθὰ εἶναι; ἠνάγκακε
γάρ, ὦ Σώκρατες, μᾶλλον ἐμέ γε ἢ πέπεικεν. ἀλλ’ ἴσως
μετὰ τοῦτο καὶ πείσειεν ἄν· νῦν δ’ οὖν, εἴτε πέπεισαι
εἴτε ὁπωσδὴ ἔχεις, σύμφῃς γοῦν ἡμῖν πάντα τὰ κέρδη
ἀγαθὰ εἶναι, καὶ σμικρὰ καὶ μεγάλα. ὁμολογῶ γὰρ οὖν.
τοὺς δὲ χρηστοὺς ἀνθρώπους βούλεσθαι τἀγαθὰ ὁμολογεῖς
ἅπαντα ἅπαντας· ἢ οὔ; ὁμολογῶ. ἀλλὰ μὲν δὴ τούς γε
πονηροὺς αὐτὸς εἶπες ὅτι καὶ σμικρὰ καὶ μεγάλα κέρδη
φιλοῦσιν. εἶπον. οὐκοῦν κατὰ τὸν σὸν λόγον πάντες ἄνθρωποι
φιλοκερδεῖς ἂν εἶεν, καὶ οἱ χρηστοὶ καὶ οἱ πονηροί.
φαίνεται. οὐκ ἄρα ὀρθῶς ὀνειδίζει, εἴ τίς τῳ ὀνειδίζει
φιλοκερδεῖ εἶναι· τυγχάνει γὰρ καὶ ὁ ταῦτα ὀνειδίζων αὐτὸς
τοιοῦτος ὤν. Ἐρασταί Σωκράτης εἰς Διονυσίου τοῦ γραμματιστοῦ
εἰσῆλθον, καὶ εἶδον αὐτόθι τῶν τε νέων τοὺς ἐπιεικεστάτους
δοκοῦντας εἶναι τὴν ἰδέαν καὶ πατέρων εὐδοκίμων, καὶ
τούτων ἐραστάς. ἐτυγχανέτην οὖν δύο τῶν μειρακίων
ἐρίζοντε, περὶ ὅτου δέ, οὐ σφόδρα κατήκουον. ἐφαινέσθην
μέντοι ἢ περὶ Ἀναξαγόρου ἢ περὶ Οἰνοπίδου ἐρίζειν·
κύκλους γοῦν γράφειν ἐφαινέσθην καὶ ἐγκλίσεις τινὰς
ἐμιμοῦντο τοῖν χεροῖν ἐπικλίνοντε καὶ μάλ’ ἐσπουδακότε.
κἀγώ—καθήμην γὰρ παρὰ τὸν ἐραστὴν τοῦ ἑτέρου
αὐτοῖν—κινήσας οὖν αὐτὸν τῷ ἀγκῶνι ἠρόμην ὅτι ποτὲ
οὕτως ἐσπουδακότε τὼ μειρακίω εἴτην, καὶ εἶπον· ἦ που
μέγα τι καὶ καλόν ἐστι περὶ ὃ τοσαύτην σπουδὴν πεποιημένω
ἐστόν;ὁ δ’ εἶπε, ποῖον, ἔφη, μέγα καὶ καλόν; ἀδολεσχοῦσι
μὲν οὖν οὗτοί γε περὶ τῶν μετεώρων καὶ φλυαροῦσι
φιλοσοφοῦντες. καὶ ἐγὼ θαυμάσας αὐτοῦ τὴν ἀπόκρισιν εἶπον·
ὦ νεανία, αἰσχρὸν δοκεῖ σοι εἶναι τὸ φιλοσοφεῖν; ἢ τί
οὕτως χαλεπῶς λέγεις; καὶ ὁ ἕτερος—πλησίον γὰρ καθήμενος
ἐτύγχανεν αὐτοῦ, ἀντεραστὴς ὤν—ἀκούσας ἐμοῦ τε ἐρομένου
κἀκείνου ἀποκρινομένου, οὐ πρὸς σοῦ γε, ἔφη, ὦ Σώκρατες,
ποιεῖς τὸ καὶ ἀνερέσθαι τοῦτον εἰ αἰσχρὸν ἡγεῖται
φιλοσοφίαν εἶναι. ἢ οὐκ οἶσθα τοῦτον ὅτι τραχηλιζόμενος
καὶ ἐμπιμπλάμενος καὶ καθεύδων πάντα τὸν βίον διατετέλεκεν;
ὥστε σὺ τί αὐτὸν ᾤου ἀποκρινεῖσθαι ἀλλ’ ἢ ὅτι
αἰσχρόν ἐστι φιλοσοφία; ἦν δὲ οὗτος μὲν τοῖν ἐρασταῖν
περὶ μουσικὴν διατετριφώς, ὁ δ’ ἕτερος, ὃν ἐλοιδόρει, περὶ
γυμναστικήν. καί μοι ἔδοξε χρῆναι τὸν μὲν ἕτερον ἀφιέναι,
τὸν ἐρωτώμενον, ὅτι οὐδ’ αὐτὸς προσεποιεῖτο περὶ λόγων
ἔμπειρος εἶναι ἀλλὰ περὶ ἔργων, τὸν δὲ σοφώτερον
προσποιούμενον εἶναι διερωτῆσαι, ἵνα καὶ εἴ τι δυναίμην παρ’
αὐτοῦ ὠφεληθείην. εἶπον οὖν ὅτι εἰς κοινὸν μὲν τὸ
ἐρώτημα ἠρόμην· εἰ δὲ σὺ οἴει τοῦδε κάλλιον ἂν
ἀποκρίνασθαι, σὲ ἐρωτῶ τὸ αὐτὸ ὅπερ καὶ τοῦτον, εἰ δοκεῖ
σοι τὸ φιλοσοφεῖν καλὸν εἶναι ἢ οὔ. σχεδὸν οὖν ταῦτα
λεγόντων ἡμῶν ἐπακούσαντε τὼ μειρακίω ἐσιγησάτην, καὶ αὐτὼ
παυσαμένω τῆς ἔριδος ἡμῶν ἀκροαταὶ ἐγενέσθην. καὶ ὅτι
μὲν οἱ ἐρασταὶ ἔπαθον οὐκ οἶδα, αὐτὸς δ’ οὖν ἐξεπλάγην·
ἀεὶ γάρ ποτε ὑπὸ τῶν νέων τε καὶ καλῶν ἐκπλήττομαι.
ἐδόκει μέντοι μοι καὶ ὁ ἕτερος οὐχ ἧττον ἐμοῦ ἀγωνιᾶν·
οὐ μὴν ἀλλ’ ἀπεκρίνατό γέ μοι καὶ μάλα φιλοτίμως. ὁπότε
γάρ τοι, ἔφη, ὦ Σώκρατες, τὸ φιλοσοφεῖν αἰσχρὸν ἡγησαίμην
εἶναι, οὐδ’ ἂν ἄνθρωπον νομίσαιμι ἐμαυτὸν εἶναι, οὐδ’
ἄλλον τὸν οὕτω διακείμενον, ἐνδεικνύμενος εἰς τὸν
ἀντεραστήν, καὶ λέγων μεγάλῃ τῇ φωνῇ, ἵν’ αὐτοῦ
κατακούοι τὰ παιδικά.καὶ ἐγὼ εἶπον, καλὸν ἄρα δοκεῖ σοι
τὸ φιλοσοφεῖν;πάνυ μὲν οὖν, ἔφη.τί οὖν, ἐγὼ ἔφην· ἦ
δοκεῖ σοι οἷόν τ’ εἶναι εἰδέναι πρᾶγμα ὁτιοῦν εἴτε καλὸν
εἴτε αἰσχρόν ἐστιν, ὃ μὴ εἰδείη τις τὴν ἀρχὴν ὅτι
ἔστιν;οὐκ ἔφη. οἶσθ’ ἄρα, ἦν δ’ ἐγώ, ὅτι ἔστιν τὸ
φιλοσοφεῖν; πάνυ γε, ἔφη.τί οὖν ἔστιν; ἔφην ἐγώ.τί δ’
ἄλλο γε ἢ κατὰ τὸ Σόλωνος; Σόλων γάρ που εἶπε— γηράσκω δ’
αἰεὶ πολλὰ διδασκόμενος· καὶ ἐμοὶ δοκεῖ οὕτως ἀεὶ χρῆναι
ἕν γέ τι μανθάνειν τὸν μέλλοντα φιλοσοφήσειν, καὶ νεώτερον
ὄντα καὶ πρεσβύτερον, ἵν’ ὡς πλεῖστα ἐν τῷ βίῳ μάθῃ.
καί μοι τὸ μὲν πρῶτον ἔδοξε τὶ εἰπεῖν, ἔπειτά πως
ἐννοήσας ἠρόμην αὐτὸν εἰ τὴν φιλοσοφίαν πολυμαθίαν ἡγοῖτο.
κἀκεῖνος, πάνυ, ἔφη. ἡγῇ δὲ δὴ καλὸν εἶναι μόνον τὴν
φιλοσοφίαν ἢ καὶ ἀγαθόν; ἦν δ’ ἐγώ. καὶ ἀγαθόν, ἔφη,
πάνυ. πότερον οὖν ἐν φιλοσοφίᾳ τι τοῦτο ἴδιον ἐνορᾷς, ἢ
καὶ ἐν τοῖς ἄλλοις οὕτω σοι δοκεῖ ἔχειν; οἷον
φιλογυμναστίαν οὐ μόνον ἡγῇ καλὸν εἶναι, ἀλλὰ καὶ
ἀγαθόν; ἢ οὔ;ὁ δὲ καὶ μάλα εἰρωνικῶς εἶπε δύο· πρὸς
μὲν τόνδε μοι εἰρήσθω ὅτι οὐδέτερα· πρὸς μέντοι σέ, ὦ
Σώκρατες, ὁμολογῶ καὶ καλὸν εἶναι καὶ ἀγαθόν· ἡγοῦμαι γὰρ
ὀρθῶς.ἠρώτησα οὖν ἐγώ, ἆρ’ οὖν καὶ ἐν τοῖς γυμνασίοις
τὴν πολυπονίαν φιλογυμναστίαν ἡγῇ εἶναι; κἀκεῖνος ἔφη,
πάνυ γε, ὥσπερ γε καὶ ἐν τῷ φιλοσοφεῖν τὴν πολυμαθίαν
φιλοσοφίαν ἡγοῦμαι εἶναι.κἀγὼ εἶπον, ἡγῇ δὲ δὴ τοὺς
φιλογυμναστοῦντας ἄλλου του ἐπιθυμεῖν ἢ τούτου, ὅτι ποιήσει
αὐτοὺς εὖ ἔχειν τὸ σῶμα;τούτου, ἔφη.ἦ οὖν οἱ πολλοὶ
πόνοι τὸ σῶμα, ἦν δ’ ἐγώ, ποιοῦσιν εὖ ἔχειν; πῶς γὰρ
ἄν, ἔφη, ἀπό γε ὀλίγων πόνων τὸ σῶμά τις εὖ ἔχοι;καί
μοι ἔδοξεν ἤδη ἐνταῦθα κινητέος εἶναι ὁ φιλογυμναστής,
ἵνα μοι βοηθήσῃ διὰ τὴν ἐμπειρίαν τῆς γυμναστικῆς· κἄπειτα
ἠρόμην αὐτόν, σὺ δὲ δὴ τί σιγᾷς ἡμῖν, ὦ λῷστε, τούτου
ταῦτα λέγοντος; ἢ καὶ σοὶ δοκοῦσιν οἱ ἄνθρωποι εὖ τὰ
σώματα ἔχειν ἀπὸ τῶν πολλῶν πόνων, ἢ ἀπὸ τῶν
μετρίων;ἐγὼ μέν, ὦ Σώκρατες, ἔφη, ᾤμην τὸ λεγόμενον δὴ
τοῦτο κἂν ὗν γνῶναι ὅτι οἱ μέτριοι πόνοι εὖ ποιοῦσιν
ἔχειν τὰ σώματα, πόθεν δὴ οὐχὶ ἄνδρα γε ἄγρυπνόν τε καὶ
ἄσιτον καὶ ἀτριβῆ τὸν τράχηλον ἔχοντα καὶ λεπτὸν ὑπὸ
μεριμνῶν; καὶ αὐτοῦ ταῦτα εἰπόντος ἥσθη τὰ μειράκια καὶ
ἐπεγέλασεν, ὁ δ’ ἕτερος ἠρυθρίασε.καὶ ἐγὼ εἶπον, τί
οὖν; σὺ ἤδη συγχωρεῖς μήτε πολλοὺς μήτε ὀλίγους πόνους
εὖ ποιεῖν ἔχειν τὰ σώματα τοὺς ἀνθρώπους, ἀλλὰ τοὺς
μετρίους; ἢ διαμάχῃ δυοῖν ὄντοιν νῷν περὶ τοῦ λόγου;
κἀκεῖνος, πρὸς μὲν τοῦτον, ἔφη, κἂν πάνυ ἡδέως
διαγωνισαίμην, καὶ εὖ οἶδ’ ὅτι ἱκανὸς ἂν γενοίμην
βοηθῆσαι τῇ ὑποθέσει ἣν ὑπεθέμην, καὶ εἰ ταύτης ἔτι
φαυλοτέραν ὑπεθέμην—οὐδὲν γάρ ἐστι—πρὸς μέντοι σὲ οὐδὲν
δέομαι παρὰ δόξαν φιλονικεῖν, ἀλλ’ ὁμολογῶ μὴ τὰ πολλὰ
ἀλλὰ τὰ μέτρια γυμνάσια τὴν εὐεξίαν ἐμποιεῖν τοῖς
ἀνθρώποις. τί δὲ τὰ σιτία; τὰ μέτρια ἢ τὰ πολλά; ἔφην
ἐγώ. καὶ τὰ σιτία ὡμολόγει. ἔτι δὲ κἀγὼ προσηνάγκαζον
αὐτὸν ὁμολογεῖν καὶ τἆλλα πάντα τὰ περὶ τὸ σῶμα
ὠφελιμώτατα εἶναι τὰ μέτρια ἀλλὰ μὴ τὰ πολλὰ μηδὲ τὰ
ὀλίγα· καί μοι ὡμολόγει τὰ μέτρια.τί δ’, ἔφην, τὰ περὶ
τὴν ψυχήν; τὰ μέτρια ὠφελεῖ ἢ τὰ ἄμετρα τῶν
προσφερομένων; τὰ μέτρια, ἔφη.οὐκοῦν ἓν τῶν προσφερομένων
ψυχῇ ἐστι καὶ τὰ μαθήματα; ὡμολόγει.καὶ τούτων ἄρα τὰ
μέτρια ὠφελεῖ ἀλλ’ οὐ τὰ πολλά;συνέφη. τίνα οὖν ἐρόμενοι
ἂν δικαίως ἐροίμεθα ὁποῖοι μέτριοι πόνοι καὶ σιτία πρὸς
τὸ σῶμά ἐστιν; ὡμολογοῦμεν μὲν τρεῖς ὄντες, ὅτι ἰατρὸν
ἢ παιδοτρίβην. τίνα δ’ ἂν περὶ σπερμάτων σπορᾶς ὁπόσον
μέτριον;καὶ τούτου τὸν γεωργὸν ὡμολογοῦμεν.τίνα δὲ περὶ
μαθημάτων εἰς ψυχὴν φυτεύσεώς τε καὶ σπορᾶς ἐρωτῶντες
δικαίως ἂν ἐροίμεθα ὁπόσα καὶ ὁποῖα μέτρια; τοὐντεῦθεν
ἤδη ἀπορίας μεστοὶ ἦμεν ἅπαντες· κἀγὼ προσπαίζων αὐτοὺς
ἠρόμην, βούλεσθε, ἔφην, ἐπειδὴ ἡμεῖς ἐν ἀπορίᾳ ἐσμέν,
ἐρώμεθα ταυτὶ τὰ μειράκια; ἢ ἴσως αἰσχυνόμεθα, ὥσπερ
ἔφη τοὺς μνηστῆρας Ὅμηρος, μὴ ἀξιούντων εἶναί τινα ἄλλον
ὅστις ἐντενεῖ τὸ τόξον;ἐπειδὴ οὖν μοι ἐδόκουν ἀθυμεῖν
πρὸς τὸν λόγον, ἄλλῃ ἐπειρώμην σκοπεῖν, καὶ εἶπον, ποῖα
δὲ μάλιστα ἄττα τοπάζομεν εἶναι τῶν μαθημάτων ἃ δεῖ τὸν
φιλοσοφοῦντα μανθάνειν, ἐπειδὴ οὐχὶ πάντα οὐδὲ πολλά;
ὑπολαβὼν οὖν ὁ σοφώτερος εἶπεν ὅτι κάλλιστα ταῦτ’ εἴη
τῶν μαθημάτων καὶ προσήκοντα ἀφ’ ὧν ἂν πλείστην δόξαν
ἔχοι τις εἰς φιλοσοφίαν· πλείστην δ’ ἂν ἔχοι δόξαν, εἰ
δοκοίη τῶν τεχνῶν ἔμπειρος εἶναι πασῶν, εἰ δὲ μή, ὡς
πλείστων γε καὶ μάλιστα τῶν ἀξιολόγων, μαθὼν αὐτῶν ταῦτα ἃ
προσήκει τοῖς ἐλευθέροις μαθεῖν, ὅσα συνέσεως ἔχεται, μὴ
ὅσα χειρουργίας. ἆρ’ οὖν οὕτω λέγεις, ἔφην ἐγώ, ὥσπερ
ἐν τῇ τεκτονικῇ; καὶ γὰρ ἐκεῖ τέκτονα μὲν ἂν πρίαιο
πέντε ἢ ἓξ μνῶν, ἄκρον ἀρχιτέκτονα δὲ οὐδ’ ἂν μυρίων
δραχμῶν· ὀλίγοι γε μὴν κἂν ἐν πᾶσι τοῖς Ἕλλησι γίγνοιντο.
ἆρα μή τι τοιοῦτον λέγεις; καὶ ὃς ἀκούσας μου συνεχώρει
καὶ αὐτὸς λέγειν τοιοῦτον.ἠρόμην δ’ αὐτὸν εἰ οὐκ ἀδύνατον
εἴη δύο μόνας τέχνας οὕτω μαθεῖν τὸν αὐτόν, μὴ ὅτι
πολλὰς καὶ μεγάλας· ὁ δέ, μὴ οὕτως μου, ἔφη, ὑπολάβῃς,
ὦ Σώκρατες, ὡς λέγοντος ὅτι δεῖ ἑκάστην τῶν τεχνῶν τὸν
φιλοσοφοῦντα ἐπίστασθαι ἀκριβῶς ὥσπερ αὐτὸν τὸν τὴν τέχνην
ἔχοντα, ἀλλ’ ὡς εἰκὸς ἄνδρα ἐλεύθερόν τε καὶ
πεπαιδευμένον, ἐπακολουθῆσαί τε τοῖς λεγομένοις ὑπὸ τοῦ
δημιουργοῦ οἷόν τ’ εἶναι διαφερόντως τῶν παρόντων, καὶ
αὐτὸν ξυμβάλλεσθαι γνώμην, ὥστε δοκεῖν χαριέστατον εἶναι
καὶ σοφώτατον τῶν ἀεὶ παρόντων ἐν τοῖς λεγομένοις τε καὶ
πραττομένοις περὶ τὰς τέχνας.κἀγώ, ἔτι γὰρ αὐτοῦ
ἠμφεγνόουν τὸν λόγον ὅτι ἐβούλετο, ἆρ’ ἐννοῶ, ἔφην,
οἷον λέγεις τὸν φιλόσοφον ἄνδρα; δοκεῖς γάρ μοι λέγειν
οἷοι ἐν τῇ ἀγωνίᾳ εἰσὶν οἱ πένταθλοι πρὸς τοὺς δρομέας
ἢ τοὺς παλαιστάς. καὶ γὰρ ἐκεῖνοι τούτων μὲν λείπονται
κατὰ τὰ τούτων ἆθλα καὶ δεύτεροί εἰσι πρὸς τούτους, τῶν δ’
ἄλλων ἀθλητῶν πρῶτοι καὶ νικῶσιν αὐτούς. τάχ’ ἂν ἴσως
τοιοῦτόν τι λέγοις καὶ τὸ φιλοσοφεῖν ἀπεργάζεσθαι τοὺς
ἐπιτηδεύοντας τοῦτο τὸ ἐπιτήδευμα· τῶν μὲν πρώτων εἰς
σύνεσιν περὶ τὰς τέχνας ἐλλείπεσθαι, τὰ δευτερεῖα δ’ ἔχοντας
τῶν ἄλλων περιεῖναι, καὶ οὕτως γίγνεσθαι περὶ πάντα
ὕπακρόν τινα ἄνδρα τὸν πεφιλοσοφηκότα· τοιοῦτόν τινά μοι
δοκεῖς ἐνδείκνυσθαι. καλῶς γέ μοι, ἔφη, ὦ Σώκρατες, φαίνῃ
ὑπολαμβάνειν τὰ περὶ τοῦ φιλοσόφου, ἀπεικάσας αὐτὸν τῷ
πεντάθλῳ. ἔστιν γὰρ ἀτεχνῶς τοιοῦτος οἷος μὴ δουλεύειν
μηδενὶ πράγματι, μηδ’ εἰς τὴν ἀκρίβειαν μηδὲν διαπεπονηκέναι,
ὥστε διὰ τὴν τοῦ ἑνὸς τούτου ἐπιμέλειαν τῶν ἄλλων
ἁπάντων ἀπολελεῖφθαι, ὥσπερ οἱ δημιουργοί, ἀλλὰ πάντων
μετρίως ἐφῆφθαι.μετὰ ταύτην δὴ τὴν ἀπόκρισιν ἐγὼ
προθυμούμενος σαφῶς εἰδέναι ὅτι λέγοι, ἐπυνθανόμην αὐτοῦ
τοὺς ἀγαθοὺς πότερον χρησίμους ἢ ἀχρήστους εἶναι
ὑπολαμβάνοι.χρησίμους δήπου, ὦ Σώκρατες, ἔφη.ἆρ’ οὖν,
εἴπερ οἱ ἀγαθοὶ χρήσιμοι, οἱ πονηροὶ ἄχρηστοι;ὡμολόγει.
τί δέ; τοὺς φιλοσόφους ἄνδρας χρησίμους ἡγῇ ἢ οὔ; ὁ δὲ
ὡμολόγει χρησίμους, καὶ πρός γε ἔφη χρησιμωτάτους εἶναι
ἡγεῖσθαι.φέρε δὴ γνῶμεν, εἰ σὺ ἀληθῆ λέγεις, ποῦ καὶ
χρήσιμοι ἡμῖν εἰσιν οἱ ὕπακροι οὗτοι; δῆλον γὰρ ὅτι
ἑκάστου γε τῶν τὰς τέχνας ἐχόντων φαυλότερός ἐστιν ὁ
φιλόσοφος. ὡμολόγει.φέρε δὴ σύ, ἦν δ’ ἐγώ, εἰ τύχοις ἢ
αὐτὸς ἀσθενήσας ἢ τῶν φίλων τις τῶν σῶν περὶ ὧν σὺ
σπουδὴν μεγάλην ἔχεις, πότερον ὑγείαν βουλόμενος κτήσασθαι
τὸν ὕπακρον ἐκεῖνον [τὸν φιλόσοφον] εἰσάγοις ἂν εἰς τὴν
οἰκίαν ἢ τὸν ἰατρὸν λάβοις; ἀμφοτέρους ἔγωγ’ ἄν,
ἔφη.μή μοι, εἶπον ἐγώ, ἀμφοτέρους λέγε, ἀλλ’ ὁπότερον
μᾶλλόν τε καὶ πρότερον. οὐδεὶς ἄν, ἔφη, τοῦτό γε
ἀμφισβητήσειεν, ὡς οὐχὶ τὸν ἰατρὸν καὶ μᾶλλον καὶ
πρότερον.τί δ’; ἐν νηὶ χειμαζομένῃ ποτέρῳ ἂν μᾶλλον
ἐπιτρέποις σαυτόν τε καὶ τὰ σεαυτοῦ, τῷ κυβερνήτῃ ἢ τῷ
φιλοσόφῳ;τῷ κυβερνήτῃ ἔγωγε. οὐκοῦν καὶ τἆλλα πάνθ’
οὕτως, ἕως ἄν τις δημιουργὸς ᾖ, οὐ χρήσιμός ἐστιν ὁ
φιλόσοφος; φαίνεται, ἔφη. οὐκοῦν νῦν ἄχρηστός τις ἡμῖν
ἐστιν ὁ φιλόσοφος; εἰσὶ γὰρ ἡμῖν ἀεί που δημιουργοί·
ὡμολογήσαμεν δὲ τοὺς μὲν ἀγαθοὺς χρησίμους εἶναι, τοὺς δὲ
μοχθηροὺς ἀχρήστους.ἠναγκάζετο ὁμολογεῖν.τί οὖν μετὰ
τοῦτο; ἔρωμαί σε ἢ ἀγροικότερόν ἐστιν ἐρέσθαι—ἐροῦ ὅτι
βούλει. οὐδὲν δή, ἔφην ἐγώ, ζητῶ ἄλλο ἢ ἀνομολογήσασθαι
τὰ εἰρημένα. ἔχει δέ πως ὡδί. ὡμολογήσαμεν καλὸν εἶναι
τὴν φιλοσοφίαν καὶ αὐτοὶ φιλόσοφοι εἶναι, τοὺς δὲ
φιλοσόφους ἀγαθούς, τοὺς δὲ ἀγαθοὺς χρησίμους, τοὺς δὲ
πονηροὺς ἀχρήστους· αὖθις δ’ αὖ τοὺς φιλοσόφους
ὡμολογήσαμεν, ἕως ἂν οἱ δημιουργοὶ ὦσιν, ἀχρήστους
εἶναι, δημιουργοὺς δὲ ἀεὶ εἶναι. οὐ γὰρ ταῦτα ὡμολόγηται;
πάνυ γε, ἦ δ’ ὅς.ὡμολογοῦμεν ἄρα, ὡς ἔοικε, κατά γε τὸν
σὸν λόγον, εἴπερ τὸ φιλοσοφεῖν ἐστι περὶ τὰς τέχνας
ἐπιστήμονας εἶναι ὃν σὺ λέγεις τὸν τρόπον, πονηροὺς
αὐτοὺς εἶναι καὶ ἀχρήστους, ἕως ἂν ἐν ἀνθρώποις τέχναι
ὦσιν. ἀλλὰ μὴ οὐχ οὕτως, ὦ φίλε, ἔχωσι, μηδ’ ᾖ τοῦτο
φιλοσοφεῖν, περὶ τὰς τέχνας ἐσπουδακέναι, οὐδὲ
πολυπραγμονοῦντα κυπτάζοντα ζῆν οὐδὲ πολυμαθοῦντα, ἀλλ’ ἄλλο
τι, ἐπεὶ ἐγὼ ᾤμην καὶ ὄνειδος εἶναι τοῦτο καὶ βαναύσους
καλεῖσθαι τοὺς περὶ τὰς τέχνας ἐσπουδακότας. ὧδε δὲ
σαφέστερον εἰσόμεθα εἰ ἄρα ἀληθῆ λέγω, ἐὰν τοῦτο
ἀποκρίνῃ· τίνες ἵππους ἐπίστανται κολάζειν ὀρθῶς; πότερον
οἵπερ βελτίστους ποιοῦσιν ἢ ἄλλοι;οἵπερ βελτίστους. τί
δέ; κύνας οὐχ οἳ βελτίστους ἐπίστανται ποιεῖν, οὗτοι καὶ
κολάζειν ὀρθῶς ἐπίστανται;ναί.ἡ αὐτὴ ἄρα τέχνη βελτίστους
τε ποιεῖ καὶ κολάζει ὀρθῶς; φαίνεταί μοι, ἦ δ’ ὅς.τί δέ;
πότερον ἥπερ βελτίστους τε ποιεῖ καὶ κολάζει ὀρθῶς, ἡ αὐτὴ
δὲ καὶ γιγνώσκει τοὺς χρηστοὺς καὶ τοὺς μοχθηρούς, ἢ ἑτέρα
τις;ἡ αὐτή, ἔφη. ἐθελήσεις οὖν καὶ κατ’ ἀνθρώπους τοῦτο
ὁμολογεῖν, ἥπερ βελτίστους ἀνθρώπους ποιεῖ, ταύτην εἶναι
καὶ τὴν κολάζουσαν ὀρθῶς καὶ διαγιγνώσκουσαν τοὺς χρηστούς τε
καὶ μοχθηρούς; πάνυ γ’, ἔφη.οὐκοῦν καὶ ἥτις ἕνα, καὶ
πολλούς, καὶ ἥτις πολλούς, καὶ ἕνα;ναί. καὶ καθ’ ἵππων δὴ
καὶ τῶν ἄλλων ἁπάντων οὕτως; φημί.τίς οὖν ἐστιν ἡ
ἐπιστήμη, ἥτις τοὺς ἐν ταῖς πόλεσιν ἀκολασταίνοντας καὶ
παρανομοῦντας ὀρθῶς κολάζει; οὐχ ἡ δικαστική;ναί.ἦ ἄλλην
οὖν τινα καλεῖς καὶ δικαιοσύνην ἢ ταύτην; οὐκ, ἀλλὰ
ταύτην. οὐκοῦν ᾗπερ κολάζουσιν ὀρθῶς, ταύτῃ καὶ
γιγνώσκουσι τοὺς χρηστοὺς καὶ μοχθηρούς;ταύτῃ. ὅστις δὲ
ἕνα γιγνώσκει, καὶ πολλοὺς γνώσεται; ναί.καὶ ὅστις γε
πολλοὺς ἀγνοεῖ, καὶ ἕνα;φημί.εἰ ἄρα ἵππος ὢν ἀγνοοῖ
τοὺς χρηστοὺς καὶ πονηροὺς ἵππους, κἂν ἑαυτὸν ἀγνοοῖ
ποῖός τίς ἐστιν;φημί.καὶ εἰ βοῦς ὢν ἀγνοοῖ τοὺς πονηροὺς
καὶ χρηστοὺς <βοῦς>, κἂν αὑτὸν ἀγνοοῖ ποῖός τίς
ἐστιν;ναί, ἔφη. οὕτω δὴ καὶ εἰ κύων;ὡμολόγει. τί δ’;
ἐπειδὰν ἄνθρωπός τις ὢν ἀγνοῇ τοὺς χρηστοὺς καὶ
μοχθηροὺς ἀνθρώπους, ἆρ’ οὐχ αὑτὸν ἀγνοεῖ πότερον χρηστός
ἐστιν ἢ πονηρός, ἐπειδὴ καὶ αὐτὸς ἄνθρωπός ἐστιν;
συνεχώρει.τὸ δὲ αὑτὸν ἀγνοεῖν σωφρονεῖν ἐστιν ἢ μὴ
σωφρονεῖν;μὴ σωφρονεῖν. τὸ ἑαυτὸν ἄρα γιγνώσκειν ἐστὶ
σωφρονεῖν;φημί, ἔφη.τοῦτ’ ἄρα, ὡς ἔοικε, τὸ ἐν Δελφοῖς
γράμμα παρακελεύεται, σωφροσύνην ἀσκεῖν καὶ δικαιοσύνην.
ἔοικεν.τῇ αὐτῇ δὲ ταύτῃ καὶ κολάζειν ὀρθῶς
ἐπιστάμεθα;ναί. οὐκοῦν ᾗ μὲν κολάζειν ὀρθῶς ἐπιστάμεθα,
δικαιοσύνη αὕτη ἐστίν, ᾗ δὲ διαγιγνώσκειν καὶ ἑαυτὸν καὶ
ἄλλους, σωφροσύνη; ἔοικεν, ἔφη.ταὐτὸν ἄρα ἐστὶ καὶ
δικαιοσύνη καὶ σωφροσύνη;φαίνεται.καὶ μὴν οὕτω γε καὶ αἱ
πόλεις εὖ οἰκοῦνται, ὅταν οἱ ἀδικοῦντες δίκην
διδῶσιν.ἀληθῆ λέγεις, ἔφη. καὶ πολιτικὴ ἄρα αὑτή ἐστιν.
συνεδόκει.τί δὲ ὅταν εἷς ἀνὴρ ὀρθῶς πόλιν διοικῇ,
ὄνομά γε τούτῳ οὐ τύραννός τε καὶ βασιλεύς; φημί.οὐκοῦν
βασιλικῇ τε καὶ τυραννικῇ τέχνῃ διοικεῖ;οὕτως.καὶ αὗται
ἄρ’ αἱ αὐταὶ τέχναι εἰσὶν ἐκείναις;φαίνονται. τί δ’ ὅταν
εἷς ὢν ἀνὴρ οἰκίαν διοικῇ ὀρθῶς, τί ὄνομα τούτῳ
ἐστίν; οὐκ οἰκονόμος τε καὶ δεσπότης; ναί.πότερον οὖν καὶ
οὗτος δικαιοσύνῃ εὖ ἂν τὴν οἰκίαν διοικοῖ ἢ κἄλλῃ
τινὶ τέχνῃ;δικαιοσύνῃ. ἔστιν ἄρα ταὐτόν, ὡς ἔοικε,
βασιλεύς, τύραννος, πολιτικός, οἰκονόμος, δεσπότης, σώφρων,
δίκαιος. καὶ μία τέχνη ἐστὶν βασιλική, τυραννική, πολιτική,
δεσποτική, οἰκονομική, δικαιοσύνη, σωφροσύνη. φαίνεται, ἔφη,
οὕτως. πότερον οὖν τῷ φιλοσόφῳ, ὅταν μὲν ἰατρὸς περὶ
τῶν καμνόντων τι λέγῃ, αἰσχρὸν μήθ’ ἕπεσθαι τοῖς λεγομένοις
δύνασθαι μήτε συμβάλλεσθαι μηδὲν περὶ τῶν λεγομένων ἢ
πραττομένων, καὶ ὁπόταν ἄλλος τις τῶν δημιουργῶν, ὡσαύτως·
ὅταν δὲ δικαστὴς ἢ βασιλεὺς ἢ ἄλλος τις ὧν νυνδὴ
διεληλύθαμεν, οὐκ αἰσχρὸν περὶ τούτων μήτε ἕπεσθαι δύνασθαι
μήτε συμβάλλεσθαι περὶ αὐτῶν;πῶς δ’ οὐκ αἰσχρόν, ὦ
Σώκρατες, περί γε τοσούτων πραγμάτων μηδὲν ἔχειν συμβάλλεσθαι;
πότερον οὖν καὶ περὶ ταῦτα λέγωμεν, ἔφην, πένταθλον αὐτὸν
δεῖν εἶναι καὶ ὕπακρον, καὶ ταύτης μὲν τὰ δευτερεῖα
ἔχοντα πάντων τὸν φιλόσοφον, καὶ ἀχρεῖον εἶναι ἕως ἂν
τούτων τις ᾖ, ἢ πρῶτον μὲν τὴν αὑτοῦ οἰκίαν οὐκ ἄλλῳ
ἐπιτρεπτέον οὐδὲ τὰ δευτερεῖα ἐν τούτῳ ἑκτέον, ἀλλ’
αὐτὸν κολαστέον δικάζοντα ὀρθῶς, εἰ μέλλει εὖ οἰκεῖσθαι
αὐτοῦ ἡ οἰκία;συνεχώρει δή μοι. ἔπειτά γε δήπου ἐάντε οἱ
φίλοι αὐτῷ διαίτας ἐπιτρέπωσιν, ἐάντε ἡ πόλις τι
προστάττῃ διακρίνειν ἢ δικάζειν, αἰσχρὸν ἐν τούτοις, ὦ
ἑταῖρε, δεύτερον φαίνεσθαι ἢ τρίτον καὶ μὴ οὐχ
ἡγεῖσθαι;δοκεῖ μοι. πολλοῦ ἄρα δεῖ ἡμῖν, ὦ βέλτιστε, τὸ
φιλοσοφεῖν πολυμαθία τε εἶναι καὶ ἡ περὶ τὰς τέχνας
πραγματεία. εἰπόντος δ’ ἐμοῦ ταῦτα ὁ μὲν σοφὸς αἰσχυνθεὶς
τοῖς προειρημένοις ἐσίγησεν, ὁ δὲ ἀμαθὴς ἔφη ἐκείνως
εἶναι· καὶ οἱ ἄλλοι ἐπῄνεσαν τὰ εἰρημένα. Θεάγης
Δημόδοκος Σωκράτης Θεάγης ὦ Σώκρατες, ἐδεόμην ἄττα σοι
ἰδιολογήσασθαι, εἰ σχολή· κἂν εἰ ἀσχολία δὲ μὴ πάνυ τις
μεγάλη, ὅμως ἐμοῦ ἕνεκα ποίησαι σχολήν. ἀλλὰ καὶ ἄλλως
τυγχάνω σχολάζων, καὶ δὴ σοῦ γε ἕνεκα καὶ πάνυ. ἀλλ’ εἴ τι
βούλει λέγειν, ἔξεστιν. βούλει οὖν δεῦρο εἰς τὴν τοῦ Διὸς
τοῦ ἐλευθερίου στοὰν ἐκποδὼν ἀποχωρήσωμεν; εἰ σοὶ δοκεῖ.
ἴωμεν δή. ὦ Σώκρατες, πάντα τὰ φυτὰ κινδυνεύει τὸν αὐτὸν
τρόπον ἔχειν, καὶ τὰ ἐκ τῆς γῆς φυόμενα καὶ τὰ ζῷα τά τε
ἄλλα καὶ ἅνθρωπος. καὶ γὰρ ἐν τοῖς φυτοῖς ῥᾷστον ἡμῖν
τοῦτο γίγνεται, ὅσοι τὴν γῆν γεωργοῦμεν, τὸ παρασκευάσασθαι
πάντα τὰ πρὸ τοῦ φυτεύειν καὶ αὐτὸ τὸ φυτεῦσαι· ἐπειδὰν
δὲ τὸ φυτευθὲν βιῷ, μετὰ τοῦτο θεραπεία τοῦ φύντος καὶ
πολλὴ καὶ χαλεπὴ καὶ δύσκολος γίγνεται. οὕτω δὲ ἔχειν
ἔοικε καὶ τὸ περὶ τῶν ἀνθρώπων· ἀπὸ τῶν ἐμαυτοῦ ἐγὼ
πραγμάτων τεκμαίρομαι καὶ ἐς τἆλλα. καὶ γὰρ ἐμοὶ ἡ τοῦ
ὑέος τουτουΐ, εἴτε φυτείαν εἴτε παιδοποιίαν δεῖ αὐτὴν
ὀνομάζειν, πάντων ῥᾴστη γέγονεν, ἡ δὲ τροφὴ δύσκολός τε
καὶ ἀεὶ ἐν φόβῳ περὶ αὐτοῦ δεδιότι. τὰ μὲν οὖν ἄλλα
πολλὰ ἂν εἴη λέγειν, ἡ δὲ νῦν παροῦσα ἐπιθυμία τούτῳ
πάνυ με φοβεῖ—ἔστι μὲν γὰρ οὐκ ἀγεννής, σφαλερὰ
δέ—ἐπιθυμεῖ γὰρ δὴ οὗτος ἡμῖν, ὦ Σώκρατες, ὥς φησι,
σοφὸς γενέσθαι. δοκῶ γάρ μοι, τῶν ἡλικιωτῶν τινες αὐτοῦ καὶ
δημοτῶν, εἰς τὸ ἄστυ καταβαίνοντες, λόγους τινὰς
ἀπομνημονεύοντες διαταράττουσιν αὐτόν, οὓς ἐζήλωκεν καὶ
πάλαι μοι πράγματα παρέχει, ἀξιῶν ἐπιμεληθῆναί με ἑαυτοῦ
καὶ χρήματα τελέσαι τινὶ τῶν σοφιστῶν, ὅστις αὐτὸν σοφὸν
ποιήσει. ἐμοὶ δὲ τῶν μὲν χρημάτων καὶ ἔλαττον μέλει,
ἡγοῦμαι δὲ τοῦτον οὐκ εἰς μικρὸν κίνδυνον ἰέναι οἷ
σπεύδει. τέως μὲν οὖν αὐτὸν κατεῖχον παραμυθούμενος· ἐπειδὴ
δὲ οὐκέτι οἷός τέ εἰμι, ἡγοῦμαι κράτιστον εἶναι
πείθεσθαι αὐτῷ, ἵνα μὴ πολλάκις ἄνευ ἐμοῦ συγγενόμενός
τῳ διαφθαρῇ. νῦν οὖν ἥκω ἐπ’ αὐτὰ ταῦτα, ἵνα τῳ τούτων
τῶν σοφιστῶν δοκούντων εἶναι συστήσω τουτονί. σὺ οὖν ἡμῖν
εἰς καλὸν παρεφάνης, ᾧ ἂν ἐγὼ μάλιστα ἐβουλόμην περὶ
τῶν τοιούτων μέλλων πράξειν συμβουλεύσασθαι. ἀλλ’ εἴ τι
ἔχεις συμβουλεύειν ἐξ ὧν ἐμοῦ ἀκήκοας, ἔξεστί τε καὶ
χρή. ἀλλὰ μὲν δή, ὦ Δημόδοκε, καὶ λέγεταί γε συμβουλὴ
ἱερὸν χρῆμα εἶναι. εἴπερ οὖν καὶ ἄλλη ἡτισοῦν ἐστιν
ἱερά, καὶ αὕτη ἂν εἴη περὶ ἧς σὺ νῦν συμβουλεύῃ· οὐ
γὰρ ἔστι περὶ ὅτου θειοτέρου ἂν ἄνθρωπος βουλεύσαιτο ἢ
περὶ παιδείας καὶ αὑτοῦ καὶ τῶν αὑτοῦ οἰκείων. πρῶτον μὲν
οὖν ἐγώ τε καὶ σὺ συνομολογήσωμεν τί ποτε οἰόμεθα τοῦτο
εἶναι περὶ οὗ βουλευόμεθα· μὴ γὰρ πολλάκις ἐγὼ μὲν ἄλλο
τι αὐτὸ ὑπολαμβάνω, σὺ δὲ ἄλλο, κἄπειτα πόρρω που τῆς
συνουσίας αἰσθώμεθα γελοῖοι ὄντες, ἐγώ τε ὁ συμβουλεύων καὶ
σὺ ὁ συμβουλευόμενος, μηδὲν τῶν αὐτῶν ἡγούμενοι. ἀλλά μοι
δοκεῖς ὀρθῶς λέγειν, ὦ Σώκρατες, καὶ ποιεῖν χρὴ οὕτω. καὶ
λέγω γε ὀρθῶς, οὐ μέντοι παντάπασί γε· σμικρὸν γάρ τι
μετατίθεμαι. ἐννοῶ γὰρ μὴ καὶ ὁ μειρακίσκος οὗτος οὐ
τούτου ἐπιθυμεῖ οὗ ἡμεῖς αὐτὸν οἰόμεθα ἐπιθυμεῖν ἀλλ’
ἑτέρου, εἶτ’ αὖ ἡμεῖς ἔτι ἀτοπώτεροι ὦμεν περὶ ἄλλου
του βουλευόμενοι. ὀρθότατον οὖν μοι δοκεῖ εἶναι ἀπ’ αὐτοῦ
τούτου ἄρχεσθαι, διαπυνθανομένους ὅτι καὶ ἔστιν οὗ
ἐπιθυμεῖ. κινδυνεύει γοῦν οὕτω βέλτιστον εἶναι ὡς σὺ
λέγεις. εἰπὲ δή μοι, τί καλὸν ὄνομα τῷ νεανίσκῳ; τί
αὐτὸν προσαγορεύωμεν; Θεάγης ὄνομα τούτῳ, ὦ Σώκρατες.
καλόν γε, ὦ Δημόδοκε, τῷ ὑεῖ τὸ ὄνομα ἔθου καὶ
ἱεροπρεπές. εἰπὲ δὴ ἡμῖν, ὦ Θέαγες, ἐπιθυμεῖν φὴ|ς σοφὸς
γενέσθαι, καὶ ἀξιοῖς σου τὸν πατέρα τόνδε ἐξευρεῖν ἀνδρός
τινος συνουσίαν τοιούτου ὅστις σε σοφὸν ποιήσει; ναί. σοφοὺς
δὲ καλεῖς πότερον τοὺς ἐπιστήμονας, περὶ ὅτου ἂν
ἐπιστήμονες ὦσιν, ἢ τοὺς μή; τοὺς ἐπιστήμονας ἔγωγε. τί
οὖν; οὐκ ἐδιδάξατό σε ὁ πατὴρ καὶ ἐπαίδευσεν ἅπερ
ἐνθάδε οἱ ἄλλοι πεπαίδευνται, οἱ τῶν καλῶν κἀγαθῶν πατέρων
ὑεῖς, οἷον γράμματά τε καὶ κιθαρίζειν καὶ παλαίειν καὶ τὴν
ἄλλην ἀγωνίαν; ἐμέ γε. ἔτι οὖν οἴει τινὸς ἐπιστήμης
ἐλλείπειν, ἧς προσήκει ὑπὲρ σοῦ τὸν πατέρα ἐπιμεληθῆναι;
ἔγωγε. τίς ἐστιν αὕτη; εἰπὲ καὶ ἡμῖν, ἵνα σοι
χαρισώμεθα. οἶδεν καὶ οὗτος, ὦ Σώκρατες—ἐπεὶ πολλάκις
ἐγὼ αὐτῷ εἴρηκα—ἀλλὰ ταῦτα ἐξεπίτηδες πρὸς σὲ λέγει,
ὡς δὴ οὐκ εἰδὼς οὗ ἐγὼ ἐπιθυμῶ· τοιαῦτα γὰρ ἕτερα καὶ
πρὸς ἐμὲ μάχεταί τε καὶ οὐκ ἐθέλει με οὐδενὶ συστῆσαι.
ἀλλὰ τὰ μὲν ἔμπροσθέν σοι ἦν πρὸς τοῦτον ῥηθέντα ὥσπερ
ἄνευ μαρτύρων λεγόμενα· νυνὶ δὲ ἐμὲ ποίησαι μάρτυρα, καὶ
ἐναντίον ἐμοῦ κάτειπε τίς ἐστιν αὕτη ἡ σοφία ἧς
ἐπιθυμεῖς. φέρε γάρ, εἰ ἐπεθύμεις ταύτης ᾗ οἱ ἄνθρωποι
τὰ πλοῖα κυβερνῶσιν, καὶ ἐγώ σε ἐτύγχανον ἀνερωτῶν· “ὦ
Θέαγες, τίνος ἐνδεὴς ὢν σοφίας μέμφῃ τῷ πατρὶ ὅτι οὐκ
ἐθέλει σε συνιστάναι παρ’ ὧν ἂν σὺ σοφὸς γένοιο;” τί ἄν
μοι ἀπεκρίνω; τίνα αὐτὴν εἶναι; ἆρα οὐ κυβερνητικήν; ναί.
εἰ δὲ ἐπιθυμῶν ταύτην τὴν σοφίαν εἶναι σοφὸς ᾗ τὰ
ἅρματα κυβερνῶσιν εἶτ’ ἐμέμφου τῷ πατρί, ἐμοῦ αὖ
ἐρωτῶντος τίς ἐστιν αὕτη ἡ σοφία, τίνα ἂν ἀπεκρίνω
αὐτὴν εἶναι; ἆρ’ οὐχὶ ἡνιοχικήν; ναί. ἧς δὲ δὴ νῦν
τυγχάνεις ἐπιθυμῶν, πότερον ἀνώνυμός τίς ἐστιν ἢ ἔχει
ὄνομα; οἶμαι ἔγωγε ἔχειν. πότερον οὖν αὐτὴν μὲν οἶσθα,
οὐ μέντοι τό γε ὄνομα, ἢ καὶ τὸ ὄνομα; καὶ τὸ ὄνομα
ἔγωγε. τί οὖν ἔστιν; εἰπέ. τί δὲ ἄλλο, ὦ Σώκρατες,
αὐτῇ ὄνομά τις φαίη ἂν εἶναι ἀλλ’ ἢ σοφίαν; οὐκοῦν
καὶ ἡ ἡνιοχεία σοφία ἐστίν; ἢ ἀμαθία δοκεῖ σοι εἶναι;
οὐκ ἔμοιγε. ἀλλὰ σοφία; ναί. ἧι τί χρώμεθα; οὐχ ᾗ
ἵππων ἐπιστάμεθα ζεύγους ἄρχειν; ναί. οὐκοῦν καὶ ἡ
κυβερνητικὴ σοφία ἐστίν; ἔμοιγε δοκεῖ. ἆρ’ οὐχ αὕτη ᾗ
πλοίων ἐπιστάμεθα ἄρχειν; αὕτη μὲν οὖν. ἧς δὲ δὴ σὺ
ἐπιθυμεῖς ἡ σοφία τίς ἐστιν; ᾗ τίνος ἐπιστάμεθα ἄρχειν;
ἐμοὶ μὲν δοκεῖ, ᾗ τῶν ἀνθρώπων. μῶν ᾗ τῶν καμνόντων;
οὐ δῆτα. ἰατρικὴ γὰρ αὕτη ἐστίν· ἦ γάρ; ναί. ἀλλ’ ᾗ
τῶν ᾀδόντων ἐπιστάμεθα ἐν τοῖς χοροῖς ἄρχειν; οὔ.
μουσικὴ γὰρ αὕτη γε; πάνυ γε. ἀλλ’ ᾗ τῶν γυμναζομένων
ἐπιστάμεθα ἄρχειν; οὔ. γυμναστικὴ γὰρ αὕτη γε; ναί. ἀλλ’
ᾗ τῶν τί ποιούντων; προθυμοῦ εἰπεῖν ὥσπερ ἐγὼ σοὶ τὰ
ἔμπροσθεν. ἧι τῶν ἐν τῇ πόλει, ἔμοιγε δοκεῖ. οὐκοῦν ἐν
τῇ πόλει εἰσὶν καὶ οἱ κάμνοντες; ναί, ἀλλ’ οὐ τούτων λέγω
μόνον, ἀλλὰ καὶ τῶν ἄλλων τῶν ἐν τῇ πόλει. ἆρά γε
μανθάνω ἣν λέγεις τέχνην; δοκεῖς γάρ μοι λέγειν οὐχ ᾗ τῶν
θεριζόντων ἐπιστάμεθα ἄρχειν καὶ τρυγώντων καὶ τῶν
φυτευόντων καὶ σπειρόντων καὶ ἁλοώντων· αὕτη μὲν γὰρ
γεωργική, ᾗ τούτων ἄρχομεν. ἦ γάρ; ναί. οὐδέ γε οἶμαι
ᾗ τῶν πριζόντων καὶ τρυπώντων καὶ ξεόντων καὶ τορνευόντων
συμπάντων ἐπιστάμεθα ἄρχειν, οὐ ταύτην λέγεις· αὕτη μὲν
γὰρ οὐ τεκτονική; ναί. ἀλλ’ ἴσως ᾗ τούτων τε πάντων καὶ
αὐτῶν τῶν γεωργῶν καὶ τῶν τεκτόνων καὶ τῶν δημιουργῶν
ἁπάντων καὶ τῶν ἰδιωτῶν καὶ τῶν γυναικῶν καὶ ἀνδρῶν,
ταύτην ἴσως λέγεις τὴν σοφίαν. ταύτην πάλαι, ὦ Σώκρατες,
βούλομαι λέγειν. ἔχεις οὖν εἰπεῖν, Αἴγισθος ὁ Ἀγαμέμνονα
ἀποκτείνας ἐν Ἄργει ἆρα τούτων ἦρχεν ὧν σὺ λέγεις, τῶν
τε δημιουργῶν καὶ ἰδιωτῶν καὶ ἀνδρῶν καὶ γυναικῶν συμπάντων,
ἢ ἄλλων τινῶν; οὔκ, ἀλλὰ τούτων. τί δὲ δή; Πηλεὺς ὁ
Αἰακοῦ ἐν Φθίᾳ οὐ τῶν αὐτῶν τούτων ἦρχεν; ναί.
Περίανδρον δὲ τὸν Κυψέλου ἄρχοντα ἐν Κορίνθῳ ἤδη ἀκήκοας
γενέσθαι; ἔγωγε. οὐ τῶν αὐτῶν τούτων ἄρχοντα ἐν τῇ
αὑτοῦ πόλει; ναί. τί δὲ Ἀρχέλαον τὸν Περδίκκου, τὸν νεωστὶ
τοῦτον ἄρχοντα ἐν Μακεδονίᾳ; οὐ τῶν αὐτῶν ἡγῇ τούτων
ἄρχειν; ἔγωγε. Ἱππίαν δὲ τὸν Πεισιστράτου ἐν τῇδε τῇ
πόλει ἄρξαντα τίνων οἴει ἄρξαι; οὐ τούτων; πῶς γὰρ οὔ;
εἴποις ἂν οὖν μοι τίνα ἐπωνυμίαν ἔχει Βάκις τε καὶ
Σίβυλλα καὶ ὁ ἡμεδαπὸς Ἀμφίλυτος; τίνα γὰρ ἄλλην, ὦ
Σώκρατες, πλήν γε χρησμῳδοί; ὀρθῶς λέγεις. ἀλλὰ καὶ τούσδε
μοι οὕτω πειρῶ ἀποκρίνασθαι, τίνα ἐπωνυμίαν ἔχει Ἱππίας
καὶ Περίανδρος διὰ τὴν αὐτὴν ἀρχήν; οἶμαι μὲν τύραννοι·
τί γὰρ ἄλλο; οὐκοῦν ὅστις ἐπιθυμεῖ τῶν ἀνθρώπων τῶν ἐν
τῇ πόλει συμπάντων ἄρχειν, τῆς αὐτῆς ἀρχῆς τούτοις
ἐπιθυμεῖ, τυραννικῆς, καὶ τύραννος εἶναι; φαίνεται. οὐκοῦν
ταύτης ἐπιθυμεῖν σὺ φῄς; ἔοικέν γε ἐξ ὧν ἐγὼ εἶπον.
ὦ μιαρέ, τυραννεῖν ἄρα ἡμῶν ἐπιθυμῶν πάλαι ἐμέμφου τῷ
πατρὶ ὅτι σε οὐκ ἔπεμπεν εἰς [διδασκάλου] τυραννοδιδασκάλου
τινός; καὶ σύ, ὦ Δημόδοκε, οὐκ αἰσχύνῃ πάλαι εἰδὼς οὗ
ἐπιθυμεῖ οὗτος, καὶ ἔχων ὅθι πέμψας αὐτὸν δημιουργὸν ἂν
ἐποίησας τῆς σοφίας ἧς ἐπιθυμεῖ, ἔπειτα φθονεῖς τε αὐτῷ
καὶ οὐκ ἐθέλεις πέμπειν; ἀλλὰ νῦν—ὁρᾷς; — ἐπειδὴ
ἐναντίον ἐμοῦ κατείρηκέ σου, κοινῇ βουλευώμεθα ἐγώ τε καὶ
σὺ ἐς τίνος ἂν αὐτὸν πέμποιμεν καὶ διὰ τὴν τίνος
συνουσίαν σοφὸς ἂν γένοιτο τύραννος; ναὶ μὰ Δία, ὦ
Σώκρατες, βουλευώμεθα δῆτα, ὡς δοκεῖ γέ μοι βουλῆς δεῖν περὶ
τούτου οὐ φαύλης. ἔασον, ὠγαθέ. διαπυθώμεθα αὐτοῦ πρῶτον
ἱκανῶς. πυνθάνου δή. τί οὖν ἂν εἰ Εὐριπίδῃ τι
προσχρησαίμεθα, ὦ Θέαγες; Εὐριπίδης γάρ πού φησιν— σοφοὶ
τύραννοι τῶν σοφῶν συνουσίᾳ· εἰ οὖν ἔροιτό τις τὸν
Εὐριπίδην· “ὦ Εὐριπίδη, τῶν τί σοφῶν συνουσίᾳ φὴ|ς σοφοὺς
εἶναι τοὺς τυράννους;” ὥσπερ ἂν εἰ εἰπόντα— σοφοὶ γεωργοὶ
τῶν σοφῶν συνουσίᾳ, ἠρόμεθα “τῶν τί σοφῶν;” τί ἂν ἡμῖν
ἀπεκρίνατο; ἆρ’ ἂν ἄλλο τι ἢ τῶν τὰ γεωργικά; οὔκ,
ἀλλὰ τοῦτο. τί δὲ εἰ εἶπε— σοφοὶ μάγειροι τῶν σοφῶν
συνουσίᾳ, εἰ ἠρόμεθα· “τῶν τί σοφῶν;” τί ἂν ἡμῖν
ἀπεκρίνατο; οὐχ ὅτι τῶν μαγείρων; ναί. τί δ’ εἰ— σοφοὶ
παλαισταὶ τῶν σοφῶν συνουσίᾳ εἶπεν, εἰ ἠρόμεθα· “τῶν τί
σοφῶν;” ἆρα οὐκ ἂν τῶν παλαίειν ἔφη; ναί. ἐπειδὴ δὲ
εἶπε— σοφοὶ τύραννοι τῶν σοφῶν συνουσίᾳ, ἡμῶν ἐρωτώντων·
“τῶν τί σοφῶν λέγεις, ὦ Εὐριπίδη;” τί ἂν φαίη; ποῖα ἂν
εἶναι ταῦτα; ἀλλὰ μὰ Δί’ οὐκ οἶδ’ ἔγωγε. ἀλλὰ βούλει
ἐγώ σοι εἴπω; εἰ σὺ βούλει. ταῦτ’ ἐστὶν ἅπερ ἔφη
Ἀνακρέων τὴν Καλλικρίτην ἐπίστασθαι· ἢ οὐκ οἶσθα τὸ
ᾆσμα; ἔγωγε. τί οὖν; τοιαύτης τινὸς καὶ σὺ συνουσίας
ἐπιθυμεῖς ἀνδρὸς ὅστις τυγχάνει ὁμότεχνος ὢν Καλλικρίτῃ
τῇ Κυάνης καὶ “ἐπίσταται τυραννικά,” ὥσπερ ἐκείνην ἔφη ὁ
ποιητής, ἵνα καὶ σὺ ἡμῖν τύραννος γένῃ καὶ τῇ πόλει;
πάλαι, ὦ Σώκρατες, σκώπτεις καὶ παίζεις πρός με. τί δέ; οὐ
ταύτης φὴ|ς τῆς σοφίας ἐπιθυμεῖν ᾗ πάντων ἂν τῶν πολιτῶν
ἄρχοις; τοῦτο δὲ ποιῶν ἄλλο τι ἢ τύραννος ἂν εἴης;
εὐξαίμην μὲν ἂν οἶμαι ἔγωγε τύραννος γενέσθαι, μάλιστα
μὲν πάντων ἀνθρώπων, εἰ δὲ μή, ὡς πλείστων· καὶ σύ γ’ ἂν
οἶμαι καὶ οἱ ἄλλοι πάντες ἄνθρωποι—ἔτι δέ γε ἴσως
μᾶλλον θεὸς γενέσθαι—ἀλλ’ οὐ τούτου ἔλεγον ἐπιθυμεῖν. ἀλλὰ
τί δή ἐστί ποτε οὗ ἐπιθυμεῖς; οὐ τῶν πολιτῶν φὴ|ς ἄρχειν
ἐπιθυμεῖν; οὐ βίᾳ γε οὐδ’ ὥσπερ οἱ τύραννοι ἀλλ’ ἑκόντων,
ὥσπερ καὶ οἱ ἄλλοι οἱ ἐν τῇ πόλει ἐλλόγιμοι ἄνδρες.
ἆρά γε λέγεις ὥσπερ Θεμιστοκλῆς καὶ Περικλῆς καὶ Κίμων καὶ
ὅσοι τὰ πολιτικὰ δεινοὶ γεγόνασιν; νὴ Δία τούτους λέγω. τί
οὖν εἰ τὰ ἱππικὰ ἐτύγχανες ἐπιθυμῶν σοφὸς γενέσθαι; παρὰ
τίνας ἂν ἀφικόμενος ᾠήθης δεινὸς ἔσεσθαι ἱππεύς; ἦ παρ’
ἄλλους τινὰς ἢ τοὺς ἱππικούς; μὰ Δία οὐκ ἔγωγε. ἀλλὰ
παρ’ αὐτοὺς αὖ τοὺς δεινοὺς ὄντας ταῦτα, καὶ οἷς εἰσίν
τε ἵπποι καὶ χρῶνται ἑκάστοτε καὶ οἰκείοις καὶ ἀλλοτρίοις
πολλοῖς. δῆλον ὅτι. τί δὲ εἰ τὰ ἀκοντιστικὰ σοφὸς ἐβούλου
γενέσθαι; οὐ παρὰ τοὺς ἀκοντιστικοὺς ᾤου ἂν ἐλθὼν σοφὸς
ἔσεσθαι τούτους, οἷς ἔστιν τε ἀκόντια καὶ πολλοῖς καὶ
ἀλλοτρίοις καὶ οἰκείοις ἑκάστοτε χρῶνται ἀκοντίοις; ἔμοιγε
δοκεῖ. λέγε δή μοι· ἐπεὶ δὲ δὴ τὰ πολιτικὰ βούλει σοφὸς
γενέσθαι, οἴει παρ’ ἄλλους τινὰς ἀφικόμενος σοφὸς ἔσεσθαι
ἢ τοὺς πολιτικοὺς τούτους, τοὺς αὐτούς τε δεινοὺς ὄντας τὰ
πολιτικὰ καὶ χρωμένους ἑκάστοτε τῇ τε αὑτῶν πόλει καὶ
ἄλλαις πολλαῖς, καὶ Ἑλληνίσιν προσομιλοῦντας πόλεσιν καὶ
βαρβάροις; ἢ δοκεῖς ἄλλοις τισὶν συγγενόμενος σοφὸς ἔσεσθαι
ταῦτα ἅπερ οὗτοι, ἀλλ’ οὐκ αὐτοῖς τούτοις; ἀκήκοα γάρ,
ὦ Σώκρατες, οὕς σέ φασιν λέγειν τοὺς λόγους, ὅτι τούτων
τῶν πολιτικῶν ἀνδρῶν οἱ ὑεῖς οὐδὲν βελτίους εἰσὶν ἢ οἱ
τῶν σκυτοτόμων· καί μοι δοκεῖς ἀληθέστατα λέγειν ἐξ ὧν ἐγὼ
δύναμαι αἰσθέσθαι. ἀνόητος ἂν οὖν εἴην εἰ οἰοίμην τινὰ
τούτων ἐμοὶ μὲν ἂν παραδοῦναι τὴν αὑτοῦ σοφίαν, τὸν δὲ
ὑὸν τὸν αὑτοῦ μηδὲν ὠφελῆσαι, εἴ τι οἷός τ’ ἦν εἰς
ταῦτα ὠφελεῖν ἄλλον ὁντιναοῦν ἀνθρώπων. τί οὖν ἄν, ὦ
βέλτιστε ἀνδρῶν, χρήσαιο σαυτῷ, εἴ σοι ἐπειδὴ γένοιτο ὑὸς
τοιαῦτα πράγματα παρέχοι, καὶ φαίη μὲν ἂν ἐπιθυμεῖν ἀγαθὸς
γενέσθαι ζωγράφος, καὶ μέμφοιτο σοὶ τῷ πατρὶ ὅτι οὐκ
ἐθέλεις ἀναλίσκειν εἰς αὐτὸν τούτων αὐτῶν ἕνεκα
ἀργύριον, τοὺς δὲ δημιουργοὺς αὐτοῦ τούτου, τοὺς ζωγράφους,
ἀτιμάζοι τε καὶ μὴ βούλοιτο παρ’ αὐτῶν μανθάνειν; ἢ τοὺς
αὐλητάς, βουλόμενος αὐλητὴς γενέσθαι, ἢ τοὺς κιθαριστάς;
ἔχοις ἂν αὐτῷ ὅτι χρῷο καὶ ὅποι πέμποις ἄλλοσε μὴ
ἐθέλοντα παρὰ τούτων μανθάνειν; μὰ Δία οὐκ ἔγωγε. νῦν οὖν
ταὐτὰ ταῦτα αὐτὸς πρὸς τὸν πατέρα ποιῶν θαυμάζεις, καὶ
μέμφῃ εἰ ἀπορεῖ ὅτι σοι χρήσηται καὶ ὅποι πέμποι; ἐπεὶ
Ἀθηναίων γε τῶν καλῶν κἀγαθῶν τὰ πολιτικὰ ὅτῳ ἂν βούλῃ
συστήσομέν σε, ὅς σοι προῖκα συνέσται· καὶ ἅμα μὲν
ἀργύριον οὐκ ἀναλώσεις, ἅμα δὲ πολὺ μᾶλλον εὐδοκιμήσεις
παρὰ τοῖς πολλοῖς ἀνθρώποις ἢ ἄλλῳ τῳ συνών. τί οὖν,
ὦ Σώκρατες; οὐ καὶ σὺ τῶν καλῶν κἀγαθῶν εἰ ἀνδρῶν; εἰ
γὰρ σύ μοι ἐθέλοις συνεῖναι, ἐξαρκεῖ καὶ οὐδένα ἄλλον
ζητῶ. τί τοῦτο λέγεις, Θέαγες; ὦ Σώκρατες, οὐ μέντοι κακῶς
λέγει, καὶ ἅμα μὲν ἐμοὶ χαριῇ· ὡς ἐγὼ οὐκ ἔσθ’ ὅτι
τούτου μεῖζον ἂν ἕρμαιον ἡγησαίμην, ἢ εἰ οὗτός τε
ἀρέσκοιτο τῇ σῇ συνουσίᾳ καὶ σὺ ἐθέλοις τούτῳ συνεῖναι.
καὶ μέντοι καὶ αἰσχύνομαι λέγειν ὡς σφόδρα βούλομαι. ἀλλ’
ἐγὼ ἀμφοτέρων ὑμῶν δέομαι, σέ τ’ ἐθέλειν τούτῳ συνεῖναι
καὶ σὲ μὴ ζητεῖν ἄλλῳ μηδενὶ συγγενέσθαι ἢ Σωκράτει· καί
με πολλῶν καὶ φοβερῶν ἀπαλλάξετε φροντίδων. ὡς νῦν πάνυ
φοβοῦμαι ὑπὲρ τούτου μή τινι ἄλλῳ ἐντύχῃ οἵῳ τοῦτον
διαφθεῖραι. μηκέτι νῦν, ὦ πάτερ, ὑπέρ γ’ ἐμοῦ φοβοῦ,
εἴπερ οἷός τ’ εἶ πεῖσαι τοῦτον τὴν ἐμὴν συνουσίαν
προσδέξασθαι. πάνυ καλῶς λέγεις. ὦ Σώκρατες, πρὸς σὲ δ’ ἂν
ἤδη εἴη ὁ μετὰ τοῦτο λόγος· ἐγὼ γάρ σοι ἕτοιμός εἰμι,
ὡς διὰ βραχέων εἰπεῖν, καὶ ἐμὲ καὶ τὰ ἐμὰ ὡς οἷόν τε
οἰκειότατα παρέχειν, ὅτου ἂν δέῃ ἔμβραχυ, ἐὰν Θεάγη
τουτονὶ ἀσπάζῃ τε καὶ εὐεργετῇς ὅτι ἂν οἷός τε ᾖς.
ὦ Δημόδοκε, τὸ μὲν ἐσπουδακέναι σε οὐ θαυμάζω, εἴπερ οἴει
ὑπ’ ἐμοῦ μάλιστ’ ἄν σοι τοῦτον ὠφεληθῆναι—οὐ γὰρ οἶδα
ὑπὲρ ὅτου ἄν τις νοῦν ἔχων μᾶλλον σπουδάζοι ἢ ὑπὲρ
ὑέος αὑτοῦ ὅπως ὡς βέλτιστος ἔσται—ὁπόθεν δὲ ἔδοξέ σοι
τοῦτο, ὡς ἐγὼ ἂν μᾶλλον τὸν σὸν ὑὸν οἷός τ’ εἴην
ὠφελῆσαι πρὸς τὸ πολίτην ἀγαθὸν γενέσθαι ἢ σὺ αὐτός, καὶ
ὁπόθεν οὗτος ᾠήθη ἐμὲ μᾶλλον ἢ σὲ αὐτὸν ὠφελήσειν,
τοῦτο πάνυ θαυμάζω. σὺ γὰρ πρῶτον μὲν πρεσβύτερος εἶ ἐμοῦ,
ἔπειτα πολλὰς ἤδη ἀρχὰς καὶ τὰς μεγίστας Ἀθηναίοις
ἦρξας, καὶ τιμᾷ ὑπὸ Ἀναγυρασίων τε τῶν δημοτῶν πολὺ
μάλιστα καὶ ὑπὸ τῆς ἄλλης πόλεως οὐδενὸς ἧττον· ἐμοὶ δὲ
τούτων οὐδὲν ἐνορᾷ οὐδέτερος ὑμῶν. ἔπειτα εἰ ἄρα τῆς
μὲν τῶν πολιτικῶν ἀνδρῶν συνουσίας Θεάγης ὅδε καταφρονεῖ,
ἄλλους δέ τινας ζητεῖ οἳ παιδεύειν ἐπαγγέλλονται οἷοί τε
εἶναι νέους ἀνθρώπους, ἔστιν ἐνταῦθα καὶ Πρόδικος ὁ Κεῖος
καὶ Γοργίας ὁ Λεοντῖνος καὶ πῶλος ὁ Ἀκραγαντῖνος καὶ ἄλλοι
πολλοί, οἳ οὕτω σοφοί εἰσιν ὥστε εἰς τὰς πόλεις ἰόντες
πείθουσι τῶν νέων τοὺς γενναιοτάτους τε καὶ πλουσιωτάτους—οἷς
ἔξεστιν τῶν πολιτῶν ᾧ ἂν βούλωνται προῖκα συνεῖναι—
τούτους πείθουσιν ἀπολείποντας τὰς ἐκείνων συνουσίας αὐτοῖς
συνεῖναι, προσκατατιθέντας ἀργύριον πάνυ πολὺ μισθόν, καὶ
χάριν πρὸς τούτοις εἰδέναι. τούτων τινὰς εἰκὸς ἦν
προαιρεῖσθαι καὶ τὸν ὑόν σου καὶ αὐτὸν σέ, ἐμὲ δ’ οὐκ
εἰκός· οὐδὲν γὰρ τούτων ἐπίσταμαι τῶν μακαρίων τε καὶ
καλῶν μαθημάτων—ἐπεὶ ἐβουλόμην ἄν—ἀλλὰ καὶ λέγω δήπου
ἀεὶ ὅτι ἐγὼ τυγχάνω ὡς ἔπος εἰπεῖν οὐδὲν ἐπιστάμενος
πλήν γε σμικροῦ τινος μαθήματος, τῶν ἐρωτικῶν. τοῦτο μέντοι
τὸ μάθημα παρ’ ὁντινοῦν ποιοῦμαι δεινὸς εἶναι καὶ τῶν
προγεγονότων ἀνθρώπων καὶ τῶν νῦν. ὁρᾷς, ὦ πάτερ; ὁ
Σωκράτης οὐ πάνυ μοι δοκεῖ [τι] ἔτι ἐθέλειν ἐμοὶ
συνδιατρίβειν—ἐπεὶ τό γ’ ἐμὸν ἕτοιμον, ἐὰν οὗτος
ἐθέλῃ—ἀλλὰ ταῦτα παίζων πρὸς ἡμᾶς λέγει. ἐπεὶ ἐγὼ
οἶδα τῶν ἐμῶν ἡλικιωτῶν καὶ ὀλίγῳ πρεσβυτέρων οἳ πρὶν
μὲν τούτῳ συνεῖναι οὐδενὸς ἄξιοι ἦσαν, ἐπειδὴ δὲ
συνεγένοντο τούτῳ, ἐν πάνυ ὀλίγῳ χρόνῳ πάντων βελτίους
φαίνονται ὧν πρότερον χείρους. οἶσθα οὖν οἷον τοῦτό
ἐστιν, ὦ παῖ Δημοδόκου; ναὶ μὰ Δία ἔγωγε, ὅτι, ἐὰν σὺ
βούλῃ, καὶ ἐγὼ οἷός τ’ ἔσομαι τοιοῦτος γενέσθαι οἷοίπερ
καὶ ἐκεῖνοι. οὔκ, ὠγαθέ, ἀλλά σε λέληθεν οἷον τοῦτ’
ἔστιν, ἐγὼ δέ σοι φράσω. ἔστι γάρ τι θείᾳ μοίρᾳ
παρεπόμενον ἐμοὶ ἐκ παιδὸς ἀρξάμενον δαιμόνιον. ἔστι δὲ
τοῦτο φωνή, ἣ ὅταν γένηται ἀεί μοι σημαίνει, ὃ ἂν μέλλω
πράττειν, τούτου ἀποτροπήν, προτρέπει δὲ οὐδέποτε· καὶ ἐάν
τίς μοι τῶν φίλων ἀνακοινῶται καὶ γένηται ἡ φωνή, ταὐτὸν
τοῦτο, ἀποτρέπει καὶ οὐκ ἐᾷ πράττειν. καὶ τούτων ὑμῖν
μάρτυρας παρέξομαι. Χαρμίδην γὰρ τουτονὶ γιγνώσκετε τὸν καλὸν
γενόμενον, τὸν Γλαύκωνος· οὗτός ποτε ἐτύγχανε ἐμοὶ
ἀνακοινούμενος μέλλων ἀσκήσειν στάδιον εἰς Νεμέαν, καὶ
εὐθὺς αὐτοῦ ἀρχομένου λέγειν ὅτι μέλλοι ἀσκεῖν ἐγένετο
ἡ φωνή, καὶ ἐγὼ διεκώλυόν τε αὐτὸν καὶ εἶπον ὅτι
“λέγοντός σου μεταξὺ γέγονέ μοι ἡ φωνὴ ἡ τοῦ δαιμονίου·
ἀλλὰ μὴ ἄσκει.” “ἴσως,” ἔφη, “σημαίνει σοι ὅτι οὐ
νικήσω· ἐγὼ δὲ κἂν μὴ μέλλω νικᾶν, γυμνασάμενός γε τοῦτον
τὸν χρόνον ὠφεληθήσομαι.” ταῦτα εἰπὼν ἤσκει· ἄξιον οὖν
πυθέσθαι αὐτοῦ ἃ αὐτῷ συνέβη ἀπὸ ταύτης τῆς ἀσκήσεως.
εἰ δὲ βούλεσθε, τὸν Τιμάρχου ἀδελφὸν Κλειτόμαχον ἔρεσθε τί
εἶπεν αὐτῷ Τίμαρχος ἡνίκα ἀποθανούμενος ᾔει †εὐθὺ τοῦ
δαιμονίου†, ἐκεῖνός τε καὶ Εὔαθλος ὁ σταδιοδρομῶν ὃς
Τίμαρχον ὑπεδέξατο φεύγοντα· ἐρεῖ γὰρ ὑμῖν ὅτι εἶπεν
αὐτῷ ταυτί. τί; “ὦ Κλειτόμαχε,” ἔφη, “ἐγὼ μέντοι
ἔρχομαι ἀποθανούμενος νυνί, διότι Σωκράτει οὐκ ἤθελον
πείθεσθαι.” τί δὴ οὖν ποτε τοῦτο εἶπεν ὁ Τίμαρχος; ἐγὼ
φράσω. ὅτε ἀνίστατο ἐκ τοῦ συμποσίου ὁ Τίμαρχος καὶ
Φιλήμων ὁ Φιλημονίδου ἀποκτενοῦντες Νικίαν τὸν Ἡροσκαμάνδρου,
ἠπιστάσθην μὲν αὐτὼ μόνω τὴν ἐπιβουλήν, ὁ δὲ Τίμαρχος
ἀνιστάμενος πρὸς ἐμὲ εἶπεν, “τί λέγεις,” ἔφη, “ὦ
Σώκρατες; ὑμεῖς μὲν πίνετε, ἐμὲ δὲ δεῖ ποι ἐξαναστῆναι·
ἥξω δὲ ὀλίγον ὕστερον, ἐὰν τύχω.” καί μοι ἐγένετο ἡ
φωνή, καὶ εἶπον πρὸς αὐτόν, “μηδαμῶς,” ἔφην, “ἀναστῇς·
γέγονε γάρ μοι τὸ εἰωθὸς σημεῖον τὸ δαιμόνιον.” καὶ ὃς
ἐπέσχε. καὶ διαλιπὼν χρόνον αὖθις ὡρμᾶτο ἰέναι, καὶ ἔφη·
“εἶμι δή, Σώκρατες.” αὖθις ἐγένετο ἡ φωνή· αὖθις οὖν
αὐτὸν ἠνάγκασα ἐπισχεῖν. τὸ τρίτον, βουλόμενός με λαθεῖν,
ἀνέστη οὐκέτι εἰπών μοι οὐδὲν ἀλλὰ λαθών, ἐπιτηρήσας
ἄλλοσε τὸν νοῦν ἔχοντα· καὶ οὕτως ᾤχετο ἀπιὼν καὶ
διεπράξατο ἐξ ὧν ᾔει ἀποθανούμενος. ὅθεν δὴ τοῦτο εἶπεν
πρὸς τὸν ἀδελφὸν ὅπερ νῦν ὑμῖν ἐγώ, ὅτι ἴοι
ἀποθανούμενος διὰ τὸ ἐμοὶ ἀπιστῆσαι. ἔτι τοίνυν περὶ τῶν
ἐν Σικελίᾳ πολλῶν ἀκούσεσθον ἃ ἐγὼ ἔλεγον περὶ τῆς
διαφθορᾶς τοῦ στρατοπέδου. καὶ τὰ μὲν παρεληλυθότα τῶν
εἰδότων ἔστιν ἀκοῦσαι· πεῖραν δ’ ἔξεστι νυνὶ λαβεῖν τοῦ
σημείου εἰ ἄρα τὶ λέγει. ἐπὶ γὰρ τῇ ἐπὶ στρατείαν
ἐξορμῇ Σαννίωνος τοῦ καλοῦ ἐγένετό μοι τὸ σημεῖον,
οἴχεται δὲ νῦν μετὰ Θρασύλλου στρατευσόμενος εὐθὺ Ἐφέσου
καὶ Ἰωνίας. ἐγὼ οὖν οἴομαι ἐκεῖνον ἢ ἀποθανεῖσθαι ἢ
ὁμοῦ τι τούτῳ γ’ ἐλᾶν, καὶ περί γε τῆς στρατιᾶς τῆς ἄλλης
πάνυ φοβοῦμαι. ταῦτα δὴ πάντα εἴρηκά σοι, ὅτι ἡ δύναμις
αὕτη τοῦ δαιμονίου τούτου καὶ εἰς τὰς συνουσίας τῶν μετ’
ἐμοῦ συνδιατριβόντων τὸ ἅπαν δύναται. πολλοῖς μὲν γὰρ
ἐναντιοῦται, καὶ οὐκ ἔστι τούτοις ὠφεληθῆναι μετ’ ἐμοῦ
διατρίβουσιν, ὥστε οὐχ οἷόν τέ μοι τούτοις συνδιατρίβειν·
πολλοῖς δὲ συνεῖναι μὲν οὐ διακωλύει, ὠφελοῦνται δὲ οὐδὲν
συνόντες. οἷς δ’ ἂν συλλάβηται τῆς συνουσίας ἡ τοῦ
δαιμονίου δύναμις, οὗτοί εἰσιν ὧν καὶ σὺ ᾔσθησαι· ταχὺ
γὰρ παραχρῆμα ἐπιδιδόασιν. καὶ τούτων αὖ τῶν ἐπιδιδόντων
οἱ μὲν καὶ βέβαιον ἔχουσι καὶ παραμόνιμον τὴν ὠφελίαν·
πολλοὶ δέ, ὅσον ἂν μετ’ ἐμοῦ χρόνον ὦσιν, θαυμάσιον
ἐπιδιδόασιν, ἐπειδὰν δέ μου ἀπόσχωνται, πάλιν οὐδὲν
διαφέρουσιν ὁτουοῦν. τοῦτό ποτε ἔπαθεν Ἀριστείδης ὁ
Λυσιμάχου ὑὸς τοῦ Ἀριστείδου. διατρίβων γὰρ μετ’ ἐμοῦ
πάμπολυ ἐπεδεδώκει ἐν ὀλίγῳ χρόνῳ· ἔπειτα αὐτῷ στρατεία
τις ἐγένετο καὶ ᾤχετο ἐκπλέων, ἥκων δὲ κατελάμβανε μετ’
ἐμοῦ διατρίβοντα Θουκυδίδην τὸν Μελησίου ὑὸν τοῦ Θουκυδίδου.
ὁ δὲ Θουκυδίδης τῇ προτεραίᾳ μοι δῑ ἀπεχθείας ἐν λόγοις
τισὶν ἐγεγόνει· ἰδὼν οὖν με ὁ Ἀριστείδης, ἐπειδὴ
ἠσπάσατό τε καὶ τἆλλα διελέχθη, “Θουκυδίδην δέ,” ἔφη,
“ἀκούω, ὦ Σώκρατες, σεμνύνεσθαι ἄττα πρός σε καὶ
χαλεπαίνειν ὡς τὶ ὄντα.” “ἔστι γάρ,” ἔφην ἐγώ, “οὕτως.”
“τί δέ, οὐκ οἶδεν,” ἔφη, “πρὶν σοὶ συγγενέσθαι οἷον ἦν
τὸ ἀνδράποδον;” “οὐκ ἔοικέν γε,” ἔφην ἐγώ, “νὴ τοὺς
θεούς.” “ἀλλὰ μὴν καὶ αὐτός γε,” ἔφη, “καταγελάστως ἔχω,
ὦ Σώκρατες.” “τί μάλιστα;” ἔφην ἐγώ. “ὅτι,” ἔφη, “πρὶν
μὲν ἐκπλεῖν, ὁτῳοῦν ἀνθρώπῳ οἷός τ’ ἦ διαλέγεσθαι καὶ
μηδενὸς χείρων φαίνεσθαι ἐν τοῖς λόγοις, ὥστε καὶ ἐδίωκον
τὰς συνουσίας τῶν χαριεστάτων ἀνθρώπων, νυνὶ δὲ τοὐναντίον
φεύγω ἄν τινα καὶ αἰσθάνωμαι πεπαιδευμένον· οὕτως
αἰσχύνομαι ἐπὶ τῇ ἐμαυτοῦ φαυλότητι.” “πότερον δέ,” ἦν δ’
ἐγώ, “ἐξαίφνης σε προύλιπεν αὕτη ἡ δύναμις ἢ κατὰ
σμικρόν;” “κατὰ σμικρόν,” ἦ δ’ ὅς. “ἡνίκα δέ σοι
παρεγένετο,” ἦν δ’ ἐγώ, “πότερον μαθόντι παρ’ ἐμοῦ τι
παρεγένετο ἤ τινι ἄλλῳ τρόπῳ;” “ἐγώ σοι ἐρῶ,” ἔφη, “ὦ
Σώκρατες, ἄπιστον μὲν νὴ τοὺς θεούς, ἀληθὲς δέ. ἐγὼ γὰρ
ἔμαθον μὲν παρά σου οὐδὲν πώποτε, ὡς αὐτὸς οἶσθα·
ἐπεδίδουν δὲ ὁπότε σοι συνείην, κἂν εἰ ἐν τῇ αὐτῇ
μόνον οἰκίᾳ εἴην, μὴ ἐν τῷ αὐτῷ δὲ οἰκήματι, μᾶλλον
δὲ ὁπότε ἐν τῷ αὐτῷ οἰκήματι, καὶ ἔμοιγε ἐδόκουν πολὺ
μᾶλλον ὁπότε ἐν τῷ αὐτῷ οἰκήματι ὢν λέγοντός σου
βλέποιμι πρὸς σέ, μᾶλλον ἢ ὁπότε ἄλλοσε ὁρῴην, πολὺ δὲ
μάλιστα καὶ πλεῖστον ἐπεδίδουν ὁπότε παρ’ αὐτόν σε καθοίμην
ἐχόμενός σου καὶ ἁπτόμενος· νῦν δέ,” ἦ δ’ ὅς, “πᾶσα
ἐκείνη ἡ ἕξις ἐξερρύηκε.”ἔστιν οὖν, ὦ Θέαγες, τοιαύτη
ἡ ἡμετέρα συνουσία· ἐὰν μὲν τῷ θεῷ φίλον ᾖ, πάνυ πολὺ
ἐπιδώσεις καὶ ταχύ, εἰ δὲ μή, οὔ. ὅρα οὖν μή σοι
ἀσφαλέστερον ᾖ παρ’ ἐκείνων τινὶ παιδεύεσθαι οἳ ἐγκρατεῖς
αὐτοί εἰσιν τῆς ὠφελίας ἣν ὠφελοῦσιν τοὺς ἀνθρώπους
μᾶλλον ἢ παρ’ ἐμοῦ ὅτι ἂν τύχῃ τοῦτο πρᾶξαι. ἐμοὶ μὲν
τοίνυν δοκεῖ, ὦ Σώκρατες, ἡμᾶς οὑτωσὶ ποιῆσαι,
ἀποπειραθῆναι τοῦ δαιμονίου τούτου συνόντας ἀλλήλοις. καὶ
ἐὰν μὲν παρείκῃ ἡμῖν, ταῦτα βέλτιστα· εἰ δὲ μή, τότε
ἤδη παραχρῆμα βουλευσόμεθα ὅτι δράσομεν, εἴτε ἄλλῳ
συνεσόμεθα, εἴτε καὶ αὐτὸ τὸ θεῖον τὸ σοὶ γιγνόμενον
πειρασόμεθα παραμυθεῖσθαι εὐχαῖσί τε καὶ θυσίαις καὶ ἄλλῳ
ὅτῳ ἂν οἱ μάντεις ἐξηγῶνται. μηκέτι πρὸς ταῦτα
ἀντείπῃς, ὦ Σώκρατες, τῷ μειρακίῳ· εὖ γὰρ λέγει Θεάγης.
ἀλλ’ εἰ δοκεῖ χρῆναι οὕτω ποιεῖν, οὕτω ποιῶμεν. Χαρμίδης
Κέφαλος ἥκομεν τῇ προτεραίᾳ ἑσπέρας ἐκ Ποτειδαίας ἀπὸ
τοῦ στρατοπέδου, οἷον δὲ διὰ χρόνου ἀφιγμένος ἁσμένως ᾖα
ἐπὶ τὰς συνήθεις διατριβάς. καὶ δὴ καὶ εἰς τὴν Ταυρέου
παλαίστραν τὴν καταντικρὺ τοῦ τῆς Βασίλης ἱεροῦ εἰσῆλθον,
καὶ αὐτόθι κατέλαβον πάνυ πολλούς, τοὺς μὲν καὶ ἀγνῶτας
ἐμοί, τοὺς δὲ πλείστους γνωρίμους. καί με ὡς εἶδον
εἰσιόντα ἐξ ἀπροσδοκήτου, εὐθὺς πόρρωθεν ἠσπάζοντο ἄλλος
ἄλλοθεν· Χαιρεφῶν δέ, ἅτε καὶ μανικὸς ὤν, ἀναπηδήσας ἐκ
μέσων ἔθει πρός με, καί μου λαβόμενος τῆς χειρός, ὦ
Σώκρατες, ἦ δ’ ὅς, πῶς ἐσώθης ἐκ τῆς μάχης; Ὀλίγον δὲ
πρὶν ἡμᾶς ἀπιέναι μάχη ἐγεγόνει ἐν τῇ Ποτειδαίᾳ, ἣν
ἄρτι ἦσαν οἱ τῇδε πεπυσμένοι.καὶ ἐγὼ πρὸς αὐτὸν
ἀποκρινόμενος, Οὑτωσί, ἔφην, ὡς σὺ ὁρᾷς. καὶ μὴν
ἤγγελταί γε δεῦρο, ἔφη, ἥ τε μάχη πάνυ ἰσχυρὰ γεγονέναι
καὶ ἐν αὐτῇ πολλοὺς τῶν γνωρίμων τεθνάναι.καὶ ἐπιεικῶς,
ἦν δ’ ἐγώ, ἀληθῆ ἀπήγγελται.παρεγένου μέν, ἦ δ’ ὅς, τῇ
μάχῃ; παρεγενόμην.δεῦρο δή, ἔφη, καθεζόμενος ἡμῖν διήγησαι·
οὐ γάρ τί πω πάντα σαφῶς πεπύσμεθα. καὶ ἅμα με καθίζει
ἄγων παρὰ Κριτίαν τὸν Καλλαίσχρου. παρακαθεζόμενος οὖν
ἠσπαζόμην τόν τε Κριτίαν καὶ τοὺς ἄλλους, καὶ διηγούμην
αὐτοῖς τὰ ἀπὸ στρατοπέδου, ὅτι μέ τις ἀνέροιτο· ἠρώτων
δὲ ἄλλος ἄλλο.ἐπειδὴ δὲ τῶν τοιούτων ἅδην εἴχομεν,
αὖθις ἐγὼ αὐτοὺς ἀνηρώτων τὰ τῇδε, περὶ φιλοσοφίας ὅπως
ἔχοι τὰ νῦν, περί τε τῶν νέων, εἴ τινες ἐν αὐτοῖς
διαφέροντες ἢ σοφίᾳ ἢ κάλλει ἢ ἀμφοτέροις ἐγγεγονότες
εἶεν. καὶ ὁ Κριτίας ἀποβλέψας πρὸς τὴν θύραν, ἰδών τινας
νεανίσκους εἰσιόντας καὶ λοιδορουμένους ἀλλήλοις καὶ ἄλλον
ὄχλον ὄπισθεν ἑπόμενον, περὶ μὲν τῶν καλῶν, ἔφη, ὦ
Σώκρατες, αὐτίκα μοι δοκεῖς εἴσεσθαι· οὗτοι γὰρ τυγχάνουσιν
οἱ εἰσιόντες πρόδρομοί τε καὶ ἐρασταὶ ὄντες τοῦ δοκοῦντος
καλλίστου εἶναι τά γε δὴ νῦν, φαίνεται δέ μοι καὶ αὐτὸς
ἐγγὺς ἤδη που εἶναι προσιών.ἔστιν δέ, ἦν δ’ ἐγώ, τίς τε
καὶ τοῦ; οἶσθά που σύ γε, ἔφη, ἀλλ’ οὔπω ἐν ἡλικίᾳ ἦν
πρίν σε ἀπιέναι, Χαρμίδην τὸν τοῦ Γλαύκωνος τοῦ ἡμετέρου
θείου ὑόν, ἐμὸν δὲ ἀνεψιόν.οἶδα μέντοι νὴ Δία, ἦν δ’
ἐγώ· οὐ γάρ τι φαῦλος οὐδὲ τότε ἦν ἔτι παῖς ὤν, νῦν δ’
οἶμαί που εὖ μάλα ἂν ἤδη μειράκιον εἴη.αὐτίκα, ἔφη,
εἴσῃ καὶ ἡλίκος καὶ οἷος γέγονεν. καὶ ἅμα ταῦτ’ αὐτοῦ
λέγοντος ὁ Χαρμίδης εἰσέρχεται.ἐμοὶ μὲν οὖν, ὦ ἑταῖρε,
οὐδὲν σταθμητόν· ἀτεχνῶς γὰρ λευκὴ στάθμη εἰμὶ πρὸς τοὺς
καλούς—σχεδὸν γάρ τί μοι πάντες οἱ ἐν τῇ ἡλικίᾳ καλοὶ
φαίνονται—ἀτὰρ οὖν δὴ καὶ τότε ἐκεῖνος ἐμοὶ θαυμαστὸς
ἐφάνη τό τε μέγεθος καὶ τὸ κάλλος, οἱ δὲ δὴ ἄλλοι πάντες
ἐρᾶν ἔμοιγε ἐδόκουν αὐτοῦ— οὕτως ἐκπεπληγμένοι τε καὶ
τεθορυβημένοι ἦσαν, ἡνίκ’ εἰσῄει—πολλοὶ δὲ δὴ ἄλλοι
ἐρασταὶ καὶ ἐν τοῖς ὄπισθεν εἵποντο. καὶ τὸ μὲν ἡμέτερον
τὸ τῶν ἀνδρῶν ἧττον θαυμαστὸν ἦν· ἀλλ’ ἐγὼ καὶ τοῖς
παισὶ προσέσχον τὸν νοῦν, ὡς οὐδεὶς ἄλλοσ’ ἔβλεπεν αὐτῶν,
οὐδ’ ὅστις σμικρότατος ἦν, ἀλλὰ πάντες ὥσπερ ἄγαλμα
ἐθεῶντο αὐτόν. καὶ ὁ Χαιρεφῶν καλέσας με, τί σοι φαίνεται ὁ
νεανίσκος, ἔφη, ὦ Σώκρατες; οὐκ εὐπρόσωπος;ὑπερφυῶς, ἦν
δ’ ἐγώ.οὗτος μέντοι, ἔφη, εἰ ἐθέλοι ἀποδῦναι, δόξει σοι
ἀπρόσωπος εἶναι· οὕτως τὸ εἶδος πάγκαλός ἐστιν. συνέφασαν
οὖν καὶ οἱ ἄλλοι ταὐτὰ ταῦτα τῷ Χαιρεφῶντι· κἀγώ,
Ἡράκλεις, ἔφην, ὡς ἄμαχον λέγετε τὸν ἄνδρα, εἰ ἔτι
αὐτῷ ἓν δὴ μόνον τυγχάνει προσὸν σμικρόν τι.τί; ἔφη ὁ
Κριτίας. εἰ τὴν ψυχήν, ἦν δ’ ἐγώ, τυγχάνει εὖ πεφυκώς.
πρέπει δέ που, ὦ Κριτία, τοιοῦτον αὐτὸν εἶναι τῆς γε
ὑμετέρας ὄντα οἰκίας. ἀλλ’, ἔφη, πάνυ καλὸς καὶ ἀγαθός
ἐστιν καὶ ταῦτα. τί οὖν, ἔφην, οὐκ ἀπεδύσαμεν αὐτοῦ
αὐτὸ τοῦτο καὶ ἐθεασάμεθα πρότερον τοῦ εἴδους; πάντως γάρ
που τηλικοῦτος ὢν ἤδη ἐθέλει διαλέγεσθαι.καὶ πάνυ γε, ἔφη
ὁ Κριτίας, ἐπεί τοι καὶ ἔστιν φιλόσοφός τε καί, ὡς δοκεῖ
ἄλλοις τε καὶ ἑαυτῷ, πάνυ ποιητικός.τοῦτο μέν, ἦν δ’
ἐγώ, ὦ φίλε Κριτία, πόρρωθεν ὑμῖν τὸ καλὸν ὑπάρχει ἀπὸ
τῆς Σόλωνος συγγενείας. ἀλλὰ τί οὐκ ἐπέδειξάς μοι τὸν
νεανίαν καλέσας δεῦρο; οὐδὲ γὰρ ἄν που εἰ ἔτι ἐτύγχανε
νεώτερος ὤν, αἰσχρὸν ἂν ἦν αὐτῷ διαλέγεσθαι ἡμῖν
ἐναντίον γε σοῦ, ἐπιτρόπου τε ἅμα καὶ ἀνεψιοῦ ὄντος.ἀλλὰ
καλῶς, ἔφη, λέγεις, καὶ καλοῦμεν αὐτόν. καὶ ἅμα πρὸς τὸν
ἀκόλουθον, Παῖ, ἔφη, κάλει Χαρμίδην, εἰπὼν ὅτι βούλομαι
αὐτὸν ἰατρῷ συστῆσαι περὶ τῆς ἀσθενείας ἧς πρῴην πρός
με ἔλεγεν ὅτι ἀσθενοῖ. πρὸς οὖν ἐμὲ ὁ Κριτίας, Ἔναγχός
τοι ἔφη βαρύνεσθαί τι τὴν κεφαλὴν ἕωθεν ἀνιστάμενος· ἀλλὰ
τί σε κωλύει προσποιήσασθαι πρὸς αὐτὸν ἐπίστασθαί τι κεφαλῆς
φάρμακον; οὐδέν, ἦν δ’ ἐγώ· μόνον ἐλθέτω.ἀλλ’ ἥξει,
ἔφη. ὃ οὖν καὶ ἐγένετο. ἧκε γάρ, καὶ ἐποίησε γέλωτα
πολύν· ἕκαστος γὰρ ἡμῶν τῶν καθημένων συγχωρῶν τὸν πλησίον
ἐώθει σπουδῇ, ἵνα παρ’ αὑτῷ καθέζοιτο, ἕως τῶν ἐπ’
ἐσχάτῳ καθημένων τὸν μὲν ἀνεστήσαμεν, τὸν δὲ πλάγιον
κατεβάλομεν. ὁ δ’ ἐλθὼν μεταξὺ ἐμοῦ τε καὶ τοῦ Κριτίου
ἐκαθέζετο. ἐνταῦθα μέντοι, ὦ φίλε, ἐγὼ ἤδη ἠπόρουν, καί
μου ἡ πρόσθεν θρασύτης ἐξεκέκοπτο, ἣν εἶχον ἐγὼ ὡς πάνυ
ῥᾳδίως αὐτῷ διαλεξόμενος· ἐπειδὴ δέ, φράσαντος τοῦ
Κριτίου ὅτι ἐγὼ εἴην ὁ τὸ φάρμακον ἐπιστάμενος,
ἐνέβλεψέν τέ μοι τοῖς ὀφθαλμοῖς ἀμήχανόν τι οἷον καὶ
ἀνήγετο ὡς ἐρωτήσων, καὶ οἱ ἐν τῇ παλαίστρᾳ ἅπαντες
περιέρρεον ἡμᾶς κύκλῳ κομιδῇ, τότε δή, ὦ γεννάδα, εἶδόν
τε τὰ ἐντὸς τοῦ ἱματίου καὶ ἐφλεγόμην καὶ οὐκέτ’ ἐν
ἐμαυτοῦ ἦν καὶ ἐνόμισα σοφώτατον εἶναι τὸν Κυδίαν τὰ
ἐρωτικά, ὃς εἶπεν ἐπὶ καλοῦ λέγων παιδός, ἄλλῳ
ὑποτιθέμενος, εὐλαβεῖσθαι μὴ κατέναντα λέοντος νεβρὸν
ἐλθόντα μοῖραν αἱρεῖσθαι κρεῶν· αὐτὸς γάρ μοι ἐδόκουν ὑπὸ
τοῦ τοιούτου θρέμματος ἑαλωκέναι. ὅμως δὲ αὐτοῦ
ἐρωτήσαντος εἰ ἐπισταίμην τὸ τῆς κεφαλῆς φάρμακον, μόγις πως
ἀπεκρινάμην ὅτι ἐπισταίμην.τί οὖν, ἦ δ’ ὅς, ἐστίν;καὶ
ἐγὼ εἶπον ὅτι αὐτὸ μὲν εἴη φύλλον τι, ἐπῳδὴ δέ τις
ἐπὶ τῷ φαρμάκῳ εἴη, ἣν εἰ μέν τις ἐπᾴδοι ἅμα καὶ
χρῷτο αὐτῷ, παντάπασιν ὑγιᾶ ποιοῖ τὸ φάρμακον· ἄνευ δὲ
τῆς ἐπῳδῆς οὐδὲν ὄφελος εἴη τοῦ φύλλου. καὶ ὅς,
Ἀπογράψομαι τοίνυν, ἔφη, παρὰ σοῦ τὴν ἐπῳδήν.πότερον, ἦν
δ’ ἐγώ, ἐάν με πείθῃς ἢ κἂν μή;γελάσας οὖν, ἐάν σε
πείθω, ἔφη, ὦ Σώκρατες.εἶεν, ἦν δ’ ἐγώ· καὶ τοὔνομά
μου σὺ ἀκριβοῖς;εἰ μὴ ἀδικῶ γε, ἔφη· οὐ γάρ τι σοῦ
ὀλίγος λόγος ἐστὶν ἐν τοῖς ἡμετέροις ἡλικιώταις, μέμνημαι
δὲ ἔγωγε καὶ παῖς ὢν Κριτίᾳ τῷδε συνόντα σε.καλῶς γε σύ,
ἦν δ’ ἐγώ, ποιῶν· μᾶλλον γάρ σοι παρρησιάσομαι περὶ τῆς
ἐπῳδῆς οἵα τυγχάνει οὖσα· ἄρτι δ’ ἠπόρουν τίνι τρόπῳ
σοι ἐνδειξαίμην τὴν δύναμιν αὐτῆς. ἔστι γάρ, ὦ Χαρμίδη,
τοιαύτη οἵα μὴ δύνασθαι τὴν κεφαλὴν μόνον ὑγιᾶ ποιεῖν,
ἀλλ’ ὥσπερ ἴσως ἤδη καὶ σὺ ἀκήκοας τῶν ἀγαθῶν ἰατρῶν,
ἐπειδάν τις αὐτοῖς προσέλθῃ τοὺς ὀφθαλμοὺς ἀλγῶν, λέγουσί
που ὅτι οὐχ οἷόν τε αὐτοὺς μόνους ἐπιχειρεῖν τοὺς
ὀφθαλμοὺς ἰᾶσθαι, ἀλλ’ ἀναγκαῖον εἴη ἅμα καὶ τὴν κεφαλὴν
θεραπεύειν, εἰ μέλλοι καὶ τὰ τῶν ὀμμάτων εὖ ἔχειν· καὶ
αὖ τὸ τὴν κεφαλὴν οἴεσθαι ἄν ποτε θεραπεῦσαι αὐτὴν ἐφ’
ἑαυτῆς ἄνευ ὅλου τοῦ σώματος πολλὴν ἄνοιαν εἶναι. ἐκ δὴ
τούτου τοῦ λόγου διαίταις ἐπὶ πᾶν τὸ σῶμα τρεπόμενοι μετὰ
τοῦ ὅλου τὸ μέρος ἐπιχειροῦσιν θεραπεύειν τε καὶ ἰᾶσθαι·
ἢ οὐκ ᾔσθησαι ὅτι ταῦτα οὕτως λέγουσίν τε καὶ
ἔχει;πάνυ γε, ἔφη.οὐκοῦν καλῶς σοι δοκεῖ λέγεσθαι καὶ
ἀποδέχῃ τὸν λόγον;πάντων μάλιστα, ἔφη. κἀγὼ ἀκούσας
αὐτοῦ ἐπαινέσαντος ἀνεθάρρησά τε, καί μοι κατὰ σμικρὸν
πάλιν ἡ θρασύτης συνηγείρετο, καὶ ἀνεζωπυρούμην. καὶ εἶπον·
τοιοῦτον τοίνυν ἐστίν, ὦ Χαρμίδη, καὶ τὸ ταύτης τῆς
ἐπῳδῆς. ἔμαθον δ’ αὐτὴν ἐγὼ ἐκεῖ ἐπὶ στρατιᾶς παρά
τινος τῶν Θρᾳκῶν τῶν Ζαλμόξιδος ἰατρῶν, οἳ λέγονται καὶ
ἀπαθανατίζειν. ἔλεγεν δὲ ὁ Θρὰ|ξ οὗτος ὅτι ταῦτα μὲν
[ἰατροὶ] οἱ Ἕλληνες, ἃ νυνδὴ ἐγὼ ἔλεγον, καλῶς λέγοιεν·
ἀλλὰ Ζάλμοξις, ἔφη, λέγει ὁ ἡμέτερος βασιλεύς, θεὸς ὤν,
ὅτι ὥσπερ ὀφθαλμοὺς ἄνευ κεφαλῆς οὐ δεῖ ἐπιχειρεῖν
ἰᾶσθαι οὐδὲ κεφαλὴν ἄνευ σώματος, οὕτως οὐδὲ σῶμα ἄνευ
ψυχῆς, ἀλλὰ τοῦτο καὶ αἴτιον εἴη τοῦ διαφεύγειν τοὺς παρὰ
τοῖς Ἕλλησιν ἰατροὺς τὰ πολλὰ νοσήματα, ὅτι τοῦ ὅλου
ἀμελοῖεν οὗ δέοι τὴν ἐπιμέλειαν ποιεῖσθαι, οὗ μὴ καλῶς
ἔχοντος ἀδύνατον εἴη τὸ μέρος εὖ ἔχειν. πάντα γὰρ ἔφη
ἐκ τῆς ψυχῆς ὡρμῆσθαι καὶ τὰ κακὰ καὶ τὰ ἀγαθὰ τῷ
σώματι καὶ παντὶ τῷ ἀνθρώπῳ, καὶ ἐκεῖθεν ἐπιρρεῖν ὥσπερ
ἐκ τῆς κεφαλῆς ἐπὶ τὰ ὄμματα· δεῖν οὖν ἐκεῖνο καὶ
πρῶτον καὶ μάλιστα θεραπεύειν, εἰ μέλλει καὶ τὰ τῆς κεφαλῆς
καὶ τὰ τοῦ ἄλλου σώματος καλῶς ἔχειν. θεραπεύεσθαι δὲ τὴν
ψυχὴν ἔφη, ὦ μακάριε, ἐπῳδαῖς τισιν, τὰς δ’ ἐπῳδὰς
ταύτας τοὺς λόγους εἶναι τοὺς καλούς· ἐκ δὲ τῶν τοιούτων
λόγων ἐν ταῖς ψυχαῖς σωφροσύνην ἐγγίγνεσθαι, ἧς ἐγγενομένης
καὶ παρούσης ῥᾴδιον ἤδη εἶναι τὴν ὑγίειαν καὶ τῇ
κεφαλῇ καὶ τῷ ἄλλῳ σώματι πορίζειν. διδάσκων οὖν με τό
τε φάρμακον καὶ τὰς ἐπῳδάς, “ὅπως,” ἔφη, “τῷ φαρμάκῳ
τούτῳ μηδείς σε πείσει τὴν αὑτοῦ κεφαλὴν θεραπεύειν, ὃς
ἂν μὴ τὴν ψυχὴν πρῶτον παράσχῃ τῇ ἐπῳδῇ ὑπὸ σοῦ
θεραπευθῆναι. καὶ γὰρ νῦν,” ἔφη, “τοῦτ’ ἔστιν τὸ ἁμάρτημα
περὶ τοὺς ἀνθρώπους, ὅτι χωρὶς ἑκατέρου, σωφροσύνης τε καὶ
ὑγιείας, ἰατροί τινες ἐπιχειροῦσιν εἶναι·” καί μοι πάνυ
σφόδρα ἐνετέλλετο μήτε πλούσιον οὕτω μηδένα εἶναι μήτε
γενναῖον μήτε καλόν, ὃς ἐμὲ πείσει ἄλλως ποιεῖν. ἐγὼ
οὖν—ὀμώμοκα γὰρ αὐτῷ, καί μοι ἀνάγκη πείθεσθαι—πείσομαι
οὖν, καὶ σοί, ἐὰν μὲν βούλῃ κατὰ τὰς τοῦ ξένου ἐντολὰς
τὴν ψυχὴν πρῶτον παρασχεῖν ἐπᾷσαι ταῖς τοῦ Θρᾳκὸς
ἐπῳδαῖς, προσοίσω τὸ φάρμακον τῇ κεφαλῇ· εἰ δὲ μή, οὐκ
ἂν ἔχοιμεν ὅτι ποιοῖμέν σοι, ὦ φίλε Χαρμίδη.ἀκούσας
οὖν μου ὁ Κριτίας ταῦτ’ εἰπόντος, Ἕρμαιον, ἔφη, ὦ
Σώκρατες, γεγονὸς ἂν εἴη ἡ τῆς κεφαλῆς ἀσθένεια τῷ
νεανίσκῳ, εἰ ἀναγκασθήσεται καὶ τὴν διάνοιαν διὰ τὴν
κεφαλὴν βελτίων γενέσθαι. λέγω μέντοι σοι ὅτι Χαρμίδης τῶν
ἡλικιωτῶν οὐ μόνον τῇ ἰδέᾳ δοκεῖ διαφέρειν, ἀλλὰ καὶ
αὐτῷ τούτῳ, οὗ σὺ φὴ|ς τὴν ἐπῳδὴν ἔχειν· φὴ|ς δὲ
σωφροσύνης· ἦ γάρ;πάνυ γε, ἦν δ’ ἐγώ.εὖ τοίνυν ἴσθι,
ἔφη, ὅτι πάνυ πολὺ δοκεῖ σωφρονέστατος εἶναι τῶν νυνί,
καὶ τἆλλα πάντα, εἰς ὅσον ἡλικίας ἥκει, οὐδενὸς χείρων
ὤν. καὶ γάρ, ἦν δ’ ἐγώ, καὶ δίκαιον, ὦ Χαρμίδη,
διαφέρειν σε τῶν ἄλλων πᾶσιν τοῖς τοιούτοις· οὐ γὰρ οἶμαι
ἄλλον οὐδένα τῶν ἐνθάδε ῥᾳδίως ἂν ἔχειν ἐπιδεῖξαι
ποῖαι δύο οἰκίαι συνελθοῦσαι εἰς ταὐτὸν τῶν Ἀθήνησιν ἐκ
τῶν εἰκότων καλλίω ἂν καὶ ἀμείνω γεννήσειαν ἢ ἐξ ὧν σὺ
γέγονας. ἥ τε γὰρ πατρῴα ὑμῖν οἰκία, ἡ Κριτίου τοῦ
Δρωπίδου, καὶ ὑπὸ Ἀνακρέοντος καὶ ὑπὸ Σόλωνος καὶ ὑπ’
ἄλλων πολλῶν ποιητῶν ἐγκεκωμιασμένη παραδέδοται ἡμῖν, ὡς
διαφέρουσα κάλλει τε καὶ ἀρετῇ καὶ τῇ ἄλλῃ λεγομένῃ
εὐδαιμονίᾳ, καὶ αὖ ἡ πρὸς μητρὸς ὡσαύτως· Πυριλάμπους γὰρ
τοῦ σοῦ θείου οὐδεὶς τῶν ἐν τῇ ἠπείρῳ λέγεται καλλίων
καὶ μείζων ἀνὴρ δόξαι εἶναι, ὁσάκις ἐκεῖνος ἢ παρὰ
μέγαν βασιλέα ἢ παρὰ ἄλλον τινὰ τῶν ἐν τῇ ἠπείρῳ
πρεσβεύων ἀφίκετο, σύμπασα δὲ αὕτη ἡ οἰκία οὐδὲν τῆς
ἑτέρας ὑποδεεστέρα. ἐκ δὴ τοιούτων γεγονότα εἰκός σε εἰς
πάντα πρῶτον εἶναι. τὰ μὲν οὖν ὁρώμενα τῆς ἰδέας, ὦ
φίλε παῖ Γλαύκωνος, δοκεῖς μοι οὐδένα τῶν πρὸ σοῦ ἐν
οὐδενὶ ὑποβεβηκέναι· εἰ δὲ δὴ καὶ πρὸς σωφροσύνην καὶ πρὸς
τἆλλα κατὰ τὸν τοῦδε λόγον ἱκανῶς πέφυκας, μακάριόν σε,
ἦν δ’ ἐγώ, ὦ φίλε Χαρμίδη, ἡ μήτηρ ἔτικτεν. ἔχει δ’
οὖν οὕτως. εἰ μέν σοι ἤδη πάρεστιν, ὡς λέγει Κριτίας
ὅδε, σωφροσύνη καὶ εἶ σώφρων ἱκανῶς, οὐδὲν ἔτι σοι ἔδει
οὔτε τῶν Ζαλμόξιδος οὔτε τῶν Ἀβάριδος τοῦ Ὑπερβορέου
ἐπῳδῶν, ἀλλ’ αὐτό σοι ἂν ἤδη δοτέον εἴη τὸ τῆς κεφαλῆς
φάρμακον· εἰ δ’ ἔτι τούτων ἐπιδεὴς εἶναι δοκεῖς, ἐπᾳστέον
πρὸ τῆς τοῦ φαρμάκου δόσεως. αὐτὸς οὖν μοι εἰπὲ πότερον
ὁμολογεῖς τῷδε καὶ φὴ|ς ἱκανῶς ἤδη σωφροσύνης μετέχειν ἢ
ἐνδεὴς εἶναι;ἀνερυθριάσας οὖν ὁ Χαρμίδης πρῶτον μὲν ἔτι
καλλίων ἐφάνη—καὶ γὰρ τὸ αἰσχυντηλὸν αὐτοῦ τῇ ἡλικίᾳ
ἔπρεψεν— ἔπειτα καὶ οὐκ ἀγεννῶς ἀπεκρίνατο· εἶπεν γὰρ
ὅτι οὐ ῥᾴδιον εἴη ἐν τῷ παρόντι οὔθ’ ὁμολογεῖν οὔτε
ἐξάρνῳ εἶναι τὰ ἐρωτώμενα. ἐὰν μὲν γάρ, ἦ δ’ ὅς, μὴ
φῶ εἶναι σώφρων, ἅμα μὲν ἄτοπον αὐτὸν καθ’ ἑαυτοῦ
τοιαῦτα λέγειν, ἅμα δὲ καὶ Κριτίαν τόνδε ψευδῆ ἐπιδείξω
καὶ ἄλλους πολλούς, οἷς δοκῶ εἶναι σώφρων, ὡς ὁ τούτου
λόγος· ἐὰν δ’ αὖ φῶ καὶ ἐμαυτὸν ἐπαινῶ, ἴσως ἐπαχθὲς
φανεῖται. ὥστε οὐκ ἔχω ὅτι σοι ἀποκρίνωμαι.καὶ ἐγὼ
εἶπον ὅτι μοι εἰκότα φαίνῃ λέγειν, ὦ Χαρμίδη. καί μοι
δοκεῖ, ἦν δ’ ἐγώ, κοινῇ ἂν εἴη σκεπτέον εἴτε κέκτησαι
εἴτε μὴ ὃ πυνθάνομαι, ἵνα μήτε σὺ ἀναγκάζῃ λέγειν ἃ
μὴ βούλει, μήτ’ αὖ ἐγὼ ἀσκέπτως ἐπὶ τὴν ἰατρικὴν
τρέπωμαι. εἰ οὖν σοι φίλον, ἐθέλω σκοπεῖν μετὰ σοῦ· εἰ δὲ
μή, ἐᾶν. ἀλλὰ πάντων μάλιστα, ἔφη, φίλον· ὥστε τούτου γε
ἕνεκα, ὅπῃ αὐτὸς οἴει βέλτιον σκέψασθαι, ταύτῃ
σκόπει.τῇδε τοίνυν, ἔφην ἐγώ, δοκεῖ μοι βελτίστη εἶναι ἡ
σκέψις περὶ αὐτοῦ. δῆλον γὰρ ὅτι εἴ σοι πάρεστιν
σωφροσύνη, ἔχεις τι περὶ αὐτῆς δοξάζειν. ἀνάγκη γάρ που
ἐνοῦσαν αὐτήν, εἴπερ ἔνεστιν, αἴσθησίν τινα παρέχειν, ἐξ
ἧς δόξα ἄν τίς σοι περὶ αὐτῆς εἴη ὅτι ἐστὶν καὶ
ὁποῖόν τι ἡ σωφροσύνη· ἢ οὐκ οἴει; ἔγωγε, ἔφη, οἶμαι.
οὐκοῦν τοῦτό γε, ἔφην, ὃ οἴει, ἐπειδήπερ ἑλληνίζειν
ἐπίστασαι, κἂν εἴποις δήπου αὐτὸ ὅτι σοι φαίνεται;ἴσως,
ἔφη. ἵνα τοίνυν τοπάσωμεν εἴτε σοι ἔνεστιν εἴτε μή,
εἰπέ, ἦν δ’ ἐγώ, τί φὴ|ς εἶναι σωφροσύνην κατὰ τὴν σὴν
δόξαν. καὶ ὃς τὸ μὲν πρῶτον ὤκνει τε καὶ οὐ πάνυ ἤθελεν
ἀποκρίνασθαι· ἔπειτα μέντοι εἶπεν ὅτι οἷ δοκοῖ σωφροσύνη
εἶναι τὸ κοσμίως πάντα πράττειν καὶ ἡσυχῇ, ἔν τε ταῖς
ὁδοῖς βαδίζειν καὶ διαλέγεσθαι, καὶ τὰ ἄλλα πάντα ὡσαύτως
ποιεῖν. καί μοι δοκεῖ, ἔφη, συλλήβδην ἡσυχιότης τις εἶναι
ὃ ἐρωτᾷς.ἆρ’ οὖν, ἦν δ’ ἐγώ, εὖ λέγεις; φασί γέ τοι,
ὦ Χαρμίδη, τοὺς ἡσυχίους σώφρονας εἶναι· ἴδωμεν δὴ εἴ τι
λέγουσιν. εἰπὲ γάρ μοι, οὐ τῶν καλῶν μέντοι ἡ σωφροσύνη
ἐστίν;πάνυ γε, ἔφη. πότερον οὖν κάλλιστον ἐν γραμματιστοῦ
τὰ ὅμοια γράμματα γράφειν ταχὺ ἢ ἡσυχῇ;ταχύ.τί δ’
ἀναγιγνώσκειν; ταχέως ἢ βραδέως;ταχέως.καὶ μὲν δὴ καὶ τὸ
κιθαρίζειν ταχέως καὶ τὸ παλαίειν ὀξέως πολὺ κάλλιον τοῦ
ἡσυχῇ τε καὶ βραδέως;ναί. τί δὲ πυκτεύειν τε καὶ
παγκρατιάζειν; οὐχ ὡσαύτως; πάνυ γε.θεῖν δὲ καὶ ἅλλεσθαι
καὶ τὰ τοῦ σώματος ἅπαντα ἔργα, οὐ τὰ μὲν ὀξέως καὶ
ταχὺ γιγνόμενα τὰ τοῦ καλοῦ ἐστιν, τὰ δὲ [βραδέα] μόγις τε
καὶ ἡσυχῇ τὰ τοῦ αἰσχροῦ; φαίνεται.φαίνεται ἄρα ἡμῖν,
ἔφην ἐγώ, κατά γε τὸ σῶμα οὐ τὸ ἡσύχιον, ἀλλὰ τὸ
τάχιστον καὶ ὀξύτατον κάλλιστον ὄν. ἦ γάρ;πάνυ γε.ἡ δέ γε
σωφροσύνη καλόν τι ἦν; ναί.οὐ τοίνυν κατά γε τὸ σῶμα ἡ
ἡσυχιότης ἂν ἀλλ’ ἡ ταχυτὴς σωφρονέστερον εἴη, ἐπειδὴ
καλὸν ἡ σωφροσύνη. ἔοικεν, ἔφη. τί δέ; ἦν δ’ ἐγώ,
εὐμαθία κάλλιον ἢ δυσμαθία; εὐμαθία.ἔστιν δέ γ’, ἔφην, ἡ
μὲν εὐμαθία ταχέως μανθάνειν, ἡ δὲ δυσμαθία ἡσυχῇ καὶ
βραδέως; ναί.διδάσκειν δὲ ἄλλον οὐ ταχέως [καὶ] κάλλιον καὶ
σφόδρα μᾶλλον ἢ ἡσυχῇ τε καὶ βραδέως; ναί.τί δέ;
ἀναμιμνῄσκεσθαι καὶ μεμνῆσθαι ἡσυχῇ τε καὶ βραδέως κάλλιον
ἢ σφόδρα καὶ ταχέως;σφόδρ’, ἔφη, καὶ ταχέως. ἡ δ’
ἀγχίνοια οὐχὶ ὀξύτης τίς ἐστιν τῆς ψυχῆς ἀλλ’ οὐχὶ
ἡσυχία;ἀληθῆ. οὐκοῦν καὶ τὸ συνιέναι τὰ λεγόμενα, καὶ ἐν
γραμματιστοῦ καὶ κιθαριστοῦ καὶ ἄλλοθι πανταχοῦ, οὐχ ὡς
ἡσυχαίτατα ἀλλ’ ὡς τάχιστά ἐστι κάλλιστα;ναί.ἀλλὰ μὴν ἔν
γε ταῖς ζητήσεσιν τῆς ψυχῆς καὶ τῷ βουλεύεσθαι οὐχ ὁ
ἡσυχιώτατος, ὡς ἐγὼ οἶμαι, καὶ μόγις βουλευόμενός τε καὶ
ἀνευρίσκων ἐπαίνου δοκεῖ ἄξιος εἶναι, ἀλλ’ ὁ ῥᾷστά τε
καὶ τάχιστα τοῦτο δρῶν. ἔστιν ταῦτα, ἔφη.οὐκοῦν πάντα,
ἦν δ’ ἐγώ, ὦ Χαρμίδη, ἡμῖν καὶ τὰ περὶ τὴν ψυχὴν καὶ
τὰ περὶ τὸ σῶμα, τὰ τοῦ τάχους τε καὶ τῆς ὀξύτητος καλλίω
φαίνεται ἢ τὰ τῆς βραδυτῆτός τε καὶ ἡσυχιότητος;κινδυνεύει,
ἔφη. οὐκ ἄρα ἡσυχιότης τις ἡ σωφροσύνη ἂν εἴη, οὐδ’
ἡσύχιος ὁ σώφρων βίος, ἔκ γε τούτου τοῦ λόγου, ἐπειδὴ
καλὸν αὐτὸν δεῖ εἶναι σώφρονα ὄντα. δυοῖν γὰρ δὴ τὰ
ἕτερα· ἢ οὐδαμοῦ ἡμῖν ἢ πάνυ που ὀλιγαχοῦ αἱ ἡσύχιοι
πράξεις ἐν τῷ βίῳ καλλίους ἐφάνησαν ἢ αἱ ταχεῖαί τε καὶ
ἰσχυραί. εἰ δ’ οὖν, ὦ φίλε, ὅτι μάλιστα μηδὲν ἐλάττους
αἱ ἡσύχιοι τῶν σφοδρῶν τε καὶ ταχειῶν πράξεων τυγχάνουσιν
καλλίους οὖσαι, οὐδὲ ταύτῃ σωφροσύνη ἂν εἴη μᾶλλόν τι
τὸ ἡσυχῇ πράττειν ἢ τὸ σφόδρα τε καὶ ταχέως, οὔτε ἐν
βαδισμῷ οὔτε ἐν λέξει οὔτε ἄλλοθι οὐδαμοῦ, οὐδὲ ὁ
ἡσύχιος βίος [κόσμιος] τοῦ μὴ ἡσυχίου σωφρονέστερος ἂν
εἴη, ἐπειδὴ ἐν τῷ λόγῳ τῶν καλῶν τι ἡμῖν ἡ σωφροσύνη
ὑπετέθη, καλὰ δὲ οὐχ ἧττον <τὰ> ταχέα τῶν ἡσυχίων
πέφανται.ὀρθῶς μοι δοκεῖς, ἔφη, ὦ Σώκρατες,
εἰρηκέναι.πάλιν τοίνυν, ἦν δ’ ἐγώ, ὦ Χαρμίδη, μᾶλλον
προσέχων τὸν νοῦν καὶ εἰς σεαυτὸν ἐμβλέψας, ἐννοήσας
ὁποῖόν τινά σε ποιεῖ ἡ σωφροσύνη παροῦσα καὶ ποία τις οὖσα
τοιοῦτον ἀπεργάζοιτο ἄν, πάντα ταῦτα συλλογισάμενος εἰπὲ
εὖ καὶ ἀνδρείως τί σοι φαίνεται εἶναι; καὶ ὃς ἐπισχὼν
καὶ πάνυ ἀνδρικῶς πρὸς ἑαυτὸν διασκεψάμενος, δοκεῖ τοίνυν
μοι, ἔφη, αἰσχύνεσθαι ποιεῖν ἡ σωφροσύνη καὶ αἰσχυντηλὸν
τὸν ἄνθρωπον, καὶ εἶναι ὅπερ αἰδὼς ἡ σωφροσύνη.εἶεν,
ἦν δ’ ἐγώ, οὐ καλὸν ἄρτι ὡμολόγεις τὴν σωφροσύνην
εἶναι;πάνυ γ’, ἔφη.οὐκοῦν καὶ ἀγαθοὶ ἄνδρες οἱ σώφρονες;
ναί.ἆρ’ οὖν ἂν εἴη ἀγαθὸν ὃ μὴ ἀγαθοὺς
ἀπεργάζεται;οὐ δῆτα.οὐ μόνον οὖν ἄρα καλόν, ἀλλὰ καὶ
ἀγαθόν ἐστιν. ἔμοιγε δοκεῖ.τί οὖν; ἦν δ’ ἐγώ· Ὁμήρῳ
οὐ πιστεύεις καλῶς λέγειν, λέγοντι ὅτι αἰδὼς δ’ οὐκ ἀγαθὴ
κεχρημένῳ ἀνδρὶ παρεῖναι; ἔγωγ’, ἔφη.ἔστιν ἄρα, ὡς
ἔοικεν, αἰδὼς οὐκ ἀγαθὸν καὶ ἀγαθόν.φαίνεται. σωφροσύνη
δέ γε ἀγαθόν, εἴπερ ἀγαθοὺς ποιεῖ οἷς ἂν παρῇ, κακοὺς
δὲ μή.ἀλλὰ μὴν οὕτω γε δοκεῖ μοι ἔχειν, ὡς σὺ λέγεις.οὐκ
ἄρα σωφροσύνη ἂν εἴη αἰδώς, εἴπερ τὸ μὲν ἀγαθὸν
τυγχάνει ὄν, αἰδὼς δὲ [μὴ] οὐδὲν μᾶλλον ἀγαθὸν ἢ καὶ
κακόν.ἀλλ’ ἔμοιγε δοκεῖ, ἔφη, ὦ Σώκρατες, τοῦτο μὲν
ὀρθῶς λέγεσθαι· τόδε δὲ σκέψαι τί σοι δοκεῖ εἶναι περὶ
σωφροσύνης. ἄρτι γὰρ ἀνεμνήσθην—ὃ ἤδη του ἤκουσα
λέγοντος— ὅτι σωφροσύνη ἂν εἴη τὸ τὰ ἑαυτοῦ πράττειν.
σκόπει οὖν τοῦτο εἰ ὀρθῶς σοι δοκεῖ λέγειν ὁ λέγων.καὶ
ἐγώ, ὦ μιαρέ, ἔφην, Κριτίου τοῦδε ἀκήκοας αὐτὸ ἢ
ἄλλου του τῶν σοφῶν. ἔοικεν, ἔφη ὁ Κριτίας, ἄλλου· οὐ
γὰρ δὴ ἐμοῦ γε.ἀλλὰ τί διαφέρει, ἦ δ’ ὅς, ὁ Χαρμίδης,
ὦ Σώκρατες, ὅτου ἤκουσα; οὐδέν, ἦν δ’ ἐγώ· πάντως γὰρ
οὐ τοῦτο σκεπτέον, ὅστις αὐτὸ εἶπεν, ἀλλὰ πότερον ἀληθὲς
λέγεται ἢ οὔ.νῦν ὀρθῶς λέγεις, ἦ δ’ ὅς.νὴ Δία, ἦν δ’
ἐγώ. ἀλλ’ εἰ καὶ εὑρήσομεν αὐτὸ ὅπῃ γε ἔχει, θαυμάζοιμ’
ἄν· αἰνίγματι γάρ τινι ἔοικεν. ὅτι δὴ τί γε; ἔφη. ὅτι
οὐ δήπου, ἦν δ’ ἐγώ, ᾗ τὰ ῥήματα ἐφθέγξατο ταύτῃ καὶ
ἐνόει, λέγων σωφροσύνην εἶναι τὸ τὰ αὑτοῦ πράττειν. ἢ σὺ
οὐδὲν ἡγῇ πράττειν τὸν γραμματιστὴν ὅταν γράφῃ ἢ
ἀναγιγνώσκῃ;ἔγωγε, ἡγοῦμαι μὲν οὖν, ἔφη. δοκεῖ οὖν σοι
τὸ αὑτοῦ ὄνομα μόνον γράφειν ὁ γραμματιστὴς καὶ
ἀναγιγνώσκειν ἢ ὑμᾶς τοὺς παῖδας διδάσκειν, ἢ οὐδὲν
ἧττον τὰ τῶν ἐχθρῶν ἐγράφετε ἢ τὰ ὑμέτερα καὶ τὰ τῶν
φίλων ὀνόματα;οὐδὲν ἧττον. ἦ οὖν ἐπολυπραγμονεῖτε καὶ
οὐκ ἐσωφρονεῖτε τοῦτο δρῶντες;οὐδαμῶς. καὶ μὴν οὐ τὰ
ὑμέτερά γε αὐτῶν ἐπράττετε, εἴπερ τὸ γράφειν πράττειν τί
ἐστιν καὶ τὸ ἀναγιγνώσκειν. ἀλλὰ μὴν ἔστιν.καὶ γὰρ τὸ
ἰᾶσθαι, ὦ ἑταῖρε, καὶ τὸ οἰκοδομεῖν καὶ τὸ ὑφαίνειν καὶ
τὸ ᾑτινιοῦν τέχνῃ ὁτιοῦν τῶν τέχνης ἔργων ἀπεργάζεσθαι
πράττειν δήπου τί ἐστιν.πάνυ γε. τί οὖν; ἦν δ’ ἐγώ, δοκεῖ
ἄν σοι πόλις εὖ οἰκεῖσθαι ὑπὸ τούτου τοῦ νόμου τοῦ
κελεύοντος τὸ ἑαυτοῦ ἱμάτιον ἕκαστον ὑφαίνειν καὶ πλύνειν,
καὶ ὑποδήματα σκυτοτομεῖν, καὶ λήκυθον καὶ στλεγγίδα καὶ
τἆλλα πάντα κατὰ τὸν αὐτὸν λόγον, τῶν μὲν ἀλλοτρίων μὴ
ἅπτεσθαι, τὰ δὲ ἑαυτοῦ ἕκαστον ἐργάζεσθαί τε καὶ
πράττειν;οὐκ ἔμοιγε δοκεῖ, ἦ δ’ ὅς.ἀλλὰ μέντοι, ἔφην
ἐγώ, σωφρόνως γε οἰκοῦσα εὖ ἂν οἰκοῖτο.πῶς δ’ οὔκ;
ἔφη. οὐκ ἄρα, ἦν δ’ ἐγώ, τὸ τὰ τοιαῦτά τε καὶ οὕτω τὰ
αὑτοῦ πράττειν σωφροσύνη ἂν εἴη.οὐ φαίνεται. ἠινίττετο
ἄρα, ὡς ἔοικεν, ὅπερ ἄρτι ἐγὼ ἔλεγον, ὁ λέγων τὸ τὰ
αὑτοῦ πράττειν σωφροσύνην εἶναι· οὐ γάρ που οὕτω γε ἦν
εὐήθης. ἤ τινος ἠλιθίου ἤκουσας τουτὶ λέγοντος, ὦ
Χαρμίδη;ἥκιστά γε, ἔφη, ἐπεί τοι καὶ πάνυ ἐδόκει σοφὸς
εἶναι.παντὸς τοίνυν μᾶλλον, ὡς ἐμοὶ δοκεῖ, αἴνιγμα αὐτὸ
προύβαλεν, ὡς ὂν χαλεπὸν τὸ τὰ αὑτοῦ πράττειν γνῶναι ὅτι
ποτε ἔστιν.ἴσως, ἔφη. τί οὖν ἂν εἴη ποτὲ τὸ τὰ αὑτοῦ
πράττειν; ἔχεις εἰπεῖν; οὐκ οἶδα μὰ Δία ἔγωγε, ἦ δ’
ὅς· ἀλλ’ ἴσως οὐδὲν κωλύει μηδὲ τὸν λέγοντα μηδὲν
εἰδέναι ὅτι ἐνόει. καὶ ἅμα ταῦτα λέγων ὑπεγέλα τε καὶ
εἰς τὸν Κριτίαν ἀπέβλεπεν. καὶ ὁ Κριτίας δῆλος μὲν ἦν καὶ
πάλαι ἀγωνιῶν καὶ φιλοτίμως πρός τε τὸν Χαρμίδην καὶ πρὸς
τοὺς παρόντας ἔχων, μόγις δ’ ἑαυτὸν ἐν τῷ πρόσθεν κατέχων
τότε οὐχ οἷός τε ἐγένετο· δοκεῖ γάρ μοι παντὸς μᾶλλον
ἀληθὲς εἶναι, ὃ ἐγὼ ὑπέλαβον, τοῦ Κριτίου ἀκηκοέναι τὸν
Χαρμίδην ταύτην τὴν ἀπόκρισιν περὶ τῆς σωφροσύνης. ὁ μὲν
οὖν Χαρμίδης βουλόμενος μὴ αὐτὸς ὑπέχειν λόγον ἀλλ’
ἐκεῖνον τῆς ἀποκρίσεως, ὑπεκίνει αὐτὸν ἐκεῖνον, καὶ
ἐνεδείκνυτο ὡς ἐξεληλεγμένος εἴη· ὁ δ’ οὐκ ἠνέσχετο, ἀλλά
μοι ἔδοξεν ὀργισθῆναι αὐτῷ ὥσπερ ποιητὴς ὑποκριτῇ κακῶς
διατιθέντι τὰ ἑαυτοῦ ποιήματα. ὥστ’ ἐμβλέψας αὐτῷ εἶπεν,
οὕτως οἴει, ὦ Χαρμίδη, εἰ σὺ μὴ οἶσθα ὅτι ποτ’ ἐνόει
ὃς ἔφη σωφροσύνην εἶναι τὸ τὰ ἑαυτοῦ πράττειν, οὐδὲ δὴ
ἐκεῖνον εἰδέναι; ἀλλ’, ὦ βέλτιστε, ἔφην ἐγώ, Κριτία,
τοῦτον μὲν οὐδὲν θαυμαστὸν ἀγνοεῖν τηλικοῦτον ὄντα· σὲ δέ
που εἰκὸς εἰδέναι καὶ ἡλικίας ἕνεκα καὶ ἐπιμελείας. εἰ
οὖν συγχωρεῖς τοῦτ’ εἶναι σωφροσύνην ὅπερ οὑτοσὶ λέγει
καὶ παραδέχῃ τὸν λόγον, ἔγωγε πολὺ ἂν ἥδιον μετὰ σοῦ
σκοποίμην εἴτ’ ἀληθὲς εἴτε μὴ τὸ λεχθέν. ἀλλὰ πάνυ
συγχωρῶ, ἔφη, καὶ παραδέχομαι.καλῶς γε σὺ τοίνυν, ἦν δ’
ἐγώ, ποιῶν. καί μοι λέγε, ἦ καὶ ἃ νυνδὴ ἠρώτων ἐγὼ
συγχωρεῖς, τοὺς δημιουργοὺς πάντας ποιεῖν τι;ἔγωγε. ἦ οὖν
δοκοῦσί σοι τὰ ἑαυτῶν μόνον ποιεῖν ἢ καὶ τὰ τῶν
ἄλλων;καὶ τὰ τῶν ἄλλων. σωφρονοῦσιν οὖν οὐ τὰ ἑαυτῶν
μόνον ποιοῦντες;τί γὰρ κωλύει; ἔφη.οὐδὲν ἐμέ γε, ἦν δ’
ἐγώ· ἀλλ’ ὅρα μὴ ἐκεῖνον κωλύει, ὃς ὑποθέμενος
σωφροσύνην εἶναι τὸ τὰ ἑαυτοῦ πράττειν ἔπειτα οὐδέν φησι
κωλύειν καὶ τοὺς τὰ τῶν ἄλλων πράττοντας σωφρονεῖν. ἐγὼ
γάρ που, ἦ δ’ ὅς, τοῦθ’ ὡμολόγηκα, ὡς οἱ τὰ τῶν ἄλλων
πράττοντες σωφρονοῦσιν, εἰ τοὺς ποιοῦντας ὡμολόγησα. εἰπέ
μοι, ἦν δ’ ἐγώ, οὐ ταὐτὸν καλεῖς τὸ ποιεῖν καὶ τὸ
πράττειν;οὐ μέντοι, ἔφη· οὐδέ γε τὸ ἐργάζεσθαι καὶ τὸ
ποιεῖν. ἔμαθον γὰρ παρ’ Ἡσιόδου, ὃς ἔφη ἔργον [δ’] οὐδὲν
εἶναι ὄνειδος. οἴει οὖν αὐτόν, εἰ τὰ τοιαῦτα ἔργα
ἐκάλει καὶ ἐργάζεσθαι καὶ πράττειν, οἷα νυνδὴ σὺ ἔλεγες,
οὐδενὶ ἂν ὄνειδος φάναι εἶναι σκυτοτομοῦντι ἢ
ταριχοπωλοῦντι ἢ ἐπ’ οἰκήματος καθημένῳ; οὐκ οἴεσθαί γε
χρή, ὦ Σώκρατες, ἀλλὰ καὶ ἐκεῖνος οἶμαι ποίησιν πράξεως
καὶ ἐργασίας ἄλλο ἐνόμιζεν, καὶ ποίημα μὲν γίγνεσθαι
ὄνειδος ἐνίοτε, ὅταν μὴ1 μετὰ τοῦ καλοῦ γίγνηται, ἔργον
δὲ οὐδέποτε οὐδὲν ὄνειδος· τὰ γὰρ καλῶς τε καὶ ὠφελίμως
ποιούμενα ἔργα ἐκάλει, καὶ ἐργασίας τε καὶ πράξεις τὰς
τοιαύτας ποιήσεις. φάναι δέ γε χρὴ καὶ οἰκεῖα μόνα τὰ
τοιαῦτα ἡγεῖσθαι αὐτόν, τὰ δὲ βλαβερὰ πάντα ἀλλότρια·
ὥστε καὶ Ἡσίοδον χρὴ οἴεσθαι καὶ ἄλλον ὅστις φρόνιμος
τὸν τὰ αὑτοῦ πράττοντα τοῦτον σώφρονα καλεῖν. ὦ Κριτία,
ἦν δ’ ἐγώ, καὶ εὐθὺς ἀρχομένου σου σχεδὸν ἐμάνθανον τὸν
λόγον, ὅτι τὰ οἰκεῖά τε καὶ τὰ αὑτοῦ ἀγαθὰ καλοίης, καὶ
τὰς τῶν ἀγαθῶν ποιήσεις πράξεις· καὶ γὰρ Προδίκου μυρία
τινὰ ἀκήκοα περὶ ὀνομάτων διαιροῦντος. ἀλλ’ ἐγώ σοι
τίθεσθαι μὲν τῶν ὀνομάτων δίδωμι ὅπῃ ἂν βούλῃ ἕκαστον·
δήλου δὲ μόνον ἐφ’ ὅτι ἂν φέρῃς τοὔνομα ὅτι ἂν
λέγῃς. νῦν οὖν πάλιν ἐξ ἀρχῆς σαφέστερον ὅρισαι· ἆρα
τὴν τῶν ἀγαθῶν πρᾶξιν ἢ ποίησιν ἢ ὅπως σὺ βούλει
ὀνομάζειν, ταύτην λέγεις σὺ σωφροσύνην εἶναι; ἔγωγε,
ἔφη.οὐκ ἄρα σωφρονεῖ ὁ τὰ κακὰ πράττων, ἀλλ’ ὁ
τἀγαθά;σοὶ δέ, ἦ δ’ ὅς, ὦ βέλτιστε, οὐχ οὕτω
δοκεῖ;ἔα, ἦν δ’ ἐγώ· μὴ γάρ πω τὸ ἐμοὶ δοκοῦν σκοπῶμεν,
ἀλλ’ ὃ σὺ λέγεις νῦν.ἀλλὰ μέντοι ἔγωγε, ἔφη, τὸν μὴ
ἀγαθὰ ἀλλὰ κακὰ ποιοῦντα οὔ φημι σωφρονεῖν, τὸν δὲ ἀγαθὰ
ἀλλὰ μὴ κακὰ σωφρονεῖν· τὴν γὰρ τῶν ἀγαθῶν πρᾶξιν
σωφροσύνην εἶναι σαφῶς σοι διορίζομαι. καὶ οὐδέν γέ σε ἴσως
κωλύει ἀληθῆ λέγειν· τόδε γε μέντοι, ἦν δ’ ἐγώ, θαυμάζω,
εἰ σωφρονοῦντας ἀνθρώπους ἡγῇ σὺ ἀγνοεῖν ὅτι
σωφρονοῦσιν.ἀλλ’ οὐχ ἡγοῦμαι, ἔφη. οὐκ ὀλίγον πρότερον,
ἔφην ἐγώ, ἐλέγετο ὑπὸ σοῦ ὅτι τοὺς δημιουργοὺς οὐδὲν
κωλύει καὶ αὖ τὰ τῶν ἄλλων ποιοῦντας σωφρονεῖν; ἐλέγετο
γάρ, ἔφη· ἀλλὰ τί τοῦτο;οὐδέν· ἀλλὰ λέγε εἰ δοκεῖ τίς
σοι ἰατρός, ὑγιᾶ τινα ποιῶν, ὠφέλιμα καὶ ἑαυτῷ ποιεῖν καὶ
ἐκείνῳ ὃν ἰῷτο;ἔμοιγε.οὐκοῦν τὰ δέοντα πράττει ὅ γε
ταῦτα πράττων;ναί.ὁ τὰ δέοντα πράττων οὐ σωφρονεῖ; σωφρονεῖ
μὲν οὖν.ἦ οὖν καὶ γιγνώσκειν ἀνάγκη τῷ ἰατρῷ ὅταν τε
ὠφελίμως ἰᾶται καὶ ὅταν μή; καὶ ἑκάστῳ τῶν δημιουργῶν
ὅταν τε μέλλῃ ὀνήσεσθαι ἀπὸ τοῦ ἔργου οὗ ἂν πράττῃ
καὶ ὅταν μή; ἴσως οὔ.ἐνίοτε ἄρα, ἦν δ’ ἐγώ, ὠφελίμως
πράξας ἢ βλαβερῶς ὁ ἰατρὸς οὐ γιγνώσκει ἑαυτὸν ὡς
ἔπραξεν· καίτοι ὠφελίμως πράξας, ὡς ὁ σὸς λόγος, σωφρόνως
ἔπραξεν. ἢ οὐχ οὕτως ἔλεγες; ἔγωγε.οὐκοῦν, ὡς ἔοικεν,
ἐνίοτε ὠφελίμως πράξας πράττει μὲν σωφρόνως καὶ σωφρονεῖ,
ἀγνοεῖ δ’ ἑαυτὸν ὅτι σωφρονεῖ;ἀλλὰ τοῦτο μέν, ἔφη, ὦ
Σώκρατες, οὐκ ἄν ποτε γένοιτο, ἀλλ’ εἴ τι σὺ οἴει ἐκ τῶν
ἔμπροσθεν ὑπ’ ἐμοῦ ὡμολογημένων εἰς τοῦτο ἀναγκαῖον εἶναι
συμβαίνειν, ἐκείνων ἄν τι ἔγωγε μᾶλλον ἀναθείμην, καὶ οὐκ
ἂν αἰσχυνθείην μὴ οὐχὶ ὀρθῶς φάναι εἰρηκέναι, μᾶλλον ἤ
ποτε συγχωρήσαιμ’ ἂν ἀγνοοῦντα αὐτὸν ἑαυτὸν ἄνθρωπον
σωφρονεῖν. σχεδὸν γάρ τι ἔγωγε αὐτὸ τοῦτό φημι εἶναι
σωφροσύνην, τὸ γιγνώσκειν ἑαυτόν, καὶ συμφέρομαι τῷ ἐν
Δελφοῖς ἀναθέντι τὸ τοιοῦτον γράμμα. καὶ γὰρ τοῦτο οὕτω μοι
δοκεῖ τὸ γράμμα ἀνακεῖσθαι, ὡς δὴ πρόσρησις οὖσα τοῦ θεοῦ
τῶν εἰσιόντων ἀντὶ τοῦ χαῖρε, ὡς τούτου μὲν οὐκ ὀρθοῦ
ὄντος τοῦ προσρήματος, τοῦ χαίρειν, οὐδὲ δεῖν τοῦτο
παρακελεύεσθαι ἀλλήλοις ἀλλὰ σωφρονεῖν. οὕτω μὲν δὴ ὁ θεὸς
προσαγορεύει τοὺς εἰσιόντας εἰς τὸ ἱερὸν διαφέρον τι ἢ οἱ
ἄνθρωποι, ὡς διανοούμενος ἀνέθηκεν ὁ ἀναθείς, ὥς μοι
δοκεῖ· καὶ λέγει πρὸς τὸν ἀεὶ εἰσιόντα οὐκ ἄλλο τι ἢ
Σωφρόνει, φησίν. αἰνιγματωδέστερον δὲ δή, ὡς μάντις, λέγει·
τὸ γὰρ Γνῶθι σαυτόν καὶ τὸ Σωφρόνει ἔστιν μὲν ταὐτόν, ὡς
τὰ γράμματά φησιν καὶ ἐγώ, τάχα δ’ ἄν τις οἰηθείη ἄλλο
εἶναι, ὃ δή μοι δοκοῦσιν παθεῖν καὶ οἱ τὰ ὕστερον
γράμματα ἀναθέντες, τό τε μηδὲν ἄγαν καὶ τὸ Ἐγγύη πάρα δ’
ἄτη. καὶ γὰρ οὗτοι συμβουλὴν ᾠήθησαν εἶναι τὸ Γνῶθι
σαυτόν, ἀλλ’ οὐ τῶν εἰσιόντων [ἕνεκεν] ὑπὸ τοῦ θεοῦ
πρόσρησιν· εἶθ’ ἵνα δὴ καὶ σφεῖς μηδὲν ἧττον συμβουλὰς
χρησίμους ἀναθεῖεν, ταῦτα γράψαντες ἀνέθεσαν. οὗ δὴ οὖν
ἕνεκα λέγω, ὦ Σώκρατες, ταῦτα πάντα, τόδ’ ἐστίν· τὰ μὲν
ἔμπροσθέν σοι πάντα ἀφίημι—ἴσως μὲν γάρ τι σὺ ἔλεγες
περὶ αὐτῶν ὀρθότερον, ἴσως δ’ ἐγώ, σαφὲς δ’ οὐδὲν πάνυ
ἦν ὧν ἐλέγομεν—νῦν δ’ ἐθέλω τούτου σοι διδόναι λόγον, εἰ
μὴ ὁμολογεῖς σωφροσύνην εἶναι τὸ γιγνώσκειν αὐτὸν
ἑαυτόν.ἀλλ’, ἦν δ’ ἐγώ, ὦ Κριτία, σὺ μὲν ὡς φάσκοντος
ἐμοῦ εἰδέναι περὶ ὧν ἐρωτῶ προσφέρῃ πρός με, καὶ ἐὰν
δὴ βούλωμαι, ὁμολογήσοντός σοι· τὸ δ’ οὐχ οὕτως ἔχει,
ἀλλὰ ζητῶ γὰρ μετὰ σοῦ ἀεὶ τὸ προτιθέμενον διὰ τὸ μὴ
αὐτὸς εἰδέναι. σκεψάμενος οὖν ἐθέλω εἰπεῖν εἴτε ὁμολογῶ
εἴτε μή. ἀλλ’ ἐπίσχες ἕως ἂν σκέψωμαι. σκόπει δή, ἦ δ’
ὅς.καὶ γάρ, ἦν δ’ ἐγώ, σκοπῶ. εἰ γὰρ δὴ γιγνώσκειν γέ
τί ἐστιν ἡ σωφροσύνη, δῆλον ὅτι ἐπιστήμη τις ἂν εἴη καὶ
τινός· ἢ οὔ;ἔστιν, ἔφη, ἑαυτοῦ γε. οὐκοῦν καὶ ἰατρική,
ἔφην, ἐπιστήμη ἐστὶν τοῦ ὑγιεινοῦ;πάνυ γε.εἰ τοίνυν με,
ἔφην, ἔροιο σύ· “ἰατρικὴ ὑγιεινοῦ ἐπιστήμη οὖσα τί
ἡμῖν χρησίμη ἐστὶν καὶ τί ἀπεργάζεται,” εἴποιμ’ ἂν ὅτι
οὐ σμικρὰν ὠφελίαν· τὴν γὰρ ὑγίειαν καλὸν ἡμῖν ἔργον
ἀπεργάζεται, εἰ ἀποδέχῃ τοῦτο. ἀποδέχομαι.καὶ εἰ τοίνυν με
ἔροιο τὴν οἰκοδομικήν, ἐπιστήμην οὖσαν τοῦ οἰκοδομεῖν, τί
φημι ἔργον ἀπεργάζεσθαι, εἴποιμ’ ἂν ὅτι οἰκήσεις·
ὡσαύτως δὲ καὶ τῶν ἄλλων τεχνῶν. χρὴ οὖν καὶ σὲ ὑπὲρ
τῆς σωφροσύνης, ἐπειδὴ φὴ|ς αὐτὴν ἑαυτοῦ ἐπιστήμην εἶναι,
ἔχειν εἰπεῖν ἐρωτηθέντα, “ὦ Κριτία, σωφροσύνη, ἐπιστήμη
οὖσα ἑαυτοῦ, τί καλὸν ἡμῖν ἔργον ἀπεργάζεται καὶ ἄξιον
τοῦ ὀνόματος;” ἴθι οὖν, εἰπέ. ἀλλ’, ὦ Σώκρατες, ἔφη,
οὐκ ὀρθῶς ζητεῖς. οὐ γὰρ ὁμοία αὕτη πέφυκεν ταῖς ἄλλαις
ἐπιστήμαις, οὐδέ γε αἱ ἄλλαι ἀλλήλαις· σὺ δ’ ὡς ὁμοίων
οὐσῶν ποιῇ τὴν ζήτησιν. ἐπεὶ λέγε μοι, ἔφη, τῆς
λογιστικῆς τέχνης ἢ τῆς γεωμετρικῆς τί ἐστιν τοιοῦτον ἔργον
οἷον οἰκία οἰκοδομικῆς ἢ ἱμάτιον ὑφαντικῆς ἢ ἄλλα
τοιαῦτ’ ἔργα, ἃ πολλὰ ἄν τις ἔχοι πολλῶν τεχνῶν δεῖξαι;
ἔχεις οὖν μοι καὶ σὺ τούτων τοιοῦτόν τι ἔργον δεῖξαι;
ἀλλ’ οὐχ ἕξεις.καὶ ἐγὼ εἶπον ὅτι ἀληθῆ λέγεις· ἀλλὰ
τόδε σοι ἔχω δεῖξαι, τίνος ἐστὶν ἐπιστήμη ἑκάστη τούτων
τῶν ἐπιστημῶν, ὃ τυγχάνει ὂν ἄλλο αὐτῆς τῆς ἐπιστήμης.
οἷον ἡ λογιστική ἐστίν που τοῦ ἀρτίου καὶ τοῦ περιττοῦ,
πλήθους ὅπως ἔχει πρὸς αὑτὰ καὶ πρὸς ἄλληλα· ἦ
γάρ;πάνυ γε, ἔφη. οὐκοῦν ἑτέρου ὄντος τοῦ περιττοῦ καὶ
ἀρτίου αὐτῆς τῆς λογιστικῆς;πῶς δ’ οὔ; καὶ μὴν αὖ ἡ
στατικὴ τοῦ βαρυτέρου τε καὶ κουφοτέρου σταθμοῦ ἐστιν στατική·
ἕτερον δέ ἐστιν τὸ βαρύ τε καὶ κοῦφον τῆς στατικῆς αὐτῆς.
συγχωρεῖς;ἔγωγε. λέγε δή, καὶ ἡ σωφροσύνη τίνος ἐστὶν
ἐπιστήμη, ὃ τυγχάνει ἕτερον ὂν αὐτῆς τῆς
σωφροσύνης;τοῦτό ἐστιν ἐκεῖνο, ἔφη, ὦ Σώκρατες· ἐπ’ αὐτὸ
ἥκεις ἐρευνῶν τὸ ᾧ διαφέρει πασῶν τῶν ἐπιστημῶν ἡ
σωφροσύνη· σὺ δὲ ὁμοιότητά τινα ζητεῖς αὐτῆς ταῖς ἄλλαις.
τὸ δ’ οὐκ ἔστιν οὕτως, ἀλλ’ αἱ μὲν ἄλλαι πᾶσαι ἄλλου
εἰσὶν ἐπιστῆμαι, ἑαυτῶν δ’ οὔ, ἡ δὲ μόνη τῶν τε ἄλλων
ἐπιστημῶν ἐπιστήμη ἐστὶ καὶ αὐτὴ ἑαυτῆς. καὶ ταῦτά σε
πολλοῦ δεῖ λεληθέναι, ἀλλὰ γὰρ οἶμαι ὃ ἄρτι οὐκ ἔφησθα
ποιεῖν, τοῦτο ποιεῖς· ἐμὲ γὰρ ἐπιχειρεῖς ἐλέγχειν, ἐάσας
περὶ οὗ ὁ λόγος ἐστίν.οἷον, ἦν δ’ ἐγώ, ποιεῖς
ἡγούμενος, εἰ ὅτι μάλιστα σὲ ἐλέγχω, ἄλλου τινὸς ἕνεκα
ἐλέγχειν ἢ οὗπερ ἕνεκα κἂν ἐμαυτὸν διερευνῴμην τί
λέγω, φοβούμενος μή ποτε λάθω οἰόμενος μέν τι εἰδέναι,
εἰδὼς δὲ μή. καὶ νῦν δὴ οὖν ἔγωγέ φημι τοῦτο ποιεῖν,
τὸν λόγον σκοπεῖν μάλιστα μὲν ἐμαυτοῦ ἕνεκα, ἴσως δὲ δὴ
καὶ τῶν ἄλλων ἐπιτηδείων· ἢ οὐ κοινὸν οἴει ἀγαθὸν
εἶναι σχεδόν τι πᾶσιν ἀνθρώποις, γίγνεσθαι καταφανὲς ἕκαστον
τῶν ὄντων ὅπῃ ἔχει; καὶ μάλα, ἦ δ’ ὅς, ἔγωγε, ὦ
Σώκρατες.θαρρῶν τοίνυν, ἦν δ’ ἐγώ, ὦ μακάριε,
ἀποκρινόμενος τὸ ἐρωτώμενον ὅπῃ σοι φαίνεται, ἔα χαίρειν
εἴτε Κριτίας ἐστὶν εἴτε Σωκράτης ὁ ἐλεγχόμενος· ἀλλ’
αὐτῷ προσέχων τὸν νοῦν τῷ λόγῳ σκόπει ὅπῃ ποτὲ
ἐκβήσεται ἐλεγχόμενος.ἀλλά, ἔφη, ποιήσω οὕτω· δοκεῖς γάρ
μοι μέτρια λέγειν. λέγε τοίνυν, ἦν δ’ ἐγώ, περὶ τῆς
σωφροσύνης πῶς λέγεις;λέγω τοίνυν, ἦ δ’ ὅς, ὅτι μόνη τῶν
ἄλλων ἐπιστημῶν αὐτή τε αὑτῆς ἐστιν καὶ τῶν ἄλλων
ἐπιστημῶν ἐπιστήμη.οὐκοῦν, ἦν δ’ ἐγώ, καὶ ἀνεπιστημοσύνης
ἐπιστήμη ἂν εἴη, εἴπερ καὶ ἐπιστήμης;πάνυ γε, ἔφη. ὁ
ἄρα σώφρων μόνος αὐτός τε ἑαυτὸν γνώσεται καὶ οἷός τε
ἔσται ἐξετάσαι τί τε τυγχάνει εἰδὼς καὶ τί μή, καὶ τοὺς
ἄλλους ὡσαύτως δυνατὸς ἔσται ἐπισκοπεῖν τί τις οἶδεν καὶ
οἴεται, εἴπερ οἶδεν, καὶ τί αὖ οἴεται μὲν εἰδέναι,
οἶδεν δ’ οὔ, τῶν δὲ ἄλλων οὐδείς· καὶ ἔστιν δὴ τοῦτο
τὸ σωφρονεῖν τε καὶ σωφροσύνη καὶ τὸ ἑαυτὸν αὐτὸν
γιγνώσκειν, τὸ εἰδέναι ἅ τε οἶδεν καὶ ἃ μὴ οἶδεν. ἆρα
ταῦτά ἐστιν ἃ λέγεις;ἔγωγ’, ἔφη.πάλιν τοίνυν, ἦν δ’
ἐγώ, τὸ τρίτον τῷ σωτῆρι, ὥσπερ ἐξ ἀρχῆς ἐπισκεψώμεθα
πρῶτον μὲν εἰ δυνατόν ἐστιν τοῦτ’ εἶναι ἢ οὔ—τὸ ἃ
οἶδεν καὶ ἃ μὴ οἶδεν εἰδέναι <ὅτι οἶδε καὶ> ὅτι οὐκ
οἶδεν—ἔπειτα εἰ ὅτι μάλιστα δυνατόν, τίς ἂν εἴη ἡμῖν
ὠφελία εἰδόσιν αὐτό.ἀλλὰ χρή, ἔφη, σκοπεῖν.ἴθι δή,
ἔφην ἐγώ, ὦ Κριτία, σκέψαι, ἐάν τι περὶ αὐτῶν
εὐπορώτερος φανῇς ἐμοῦ· ἐγὼ μὲν γὰρ ἀπορῶ. ᾗ δὲ
ἀπορῶ, φράσω σοι;πάνυ γ’, ἔφη. ἄλλο τι οὖν, ἦν δ’ ἐγώ,
πάντα ταῦτ’ ἂν εἴη, εἰ ἔστιν ὅπερ σὺ νυνδὴ ἔλεγες, μία
τις ἐπιστήμη, ἣ οὐκ ἄλλου τινός ἐστιν ἢ ἑαυτῆς τε καὶ
τῶν ἄλλων ἐπιστημῶν ἐπιστήμη, καὶ δὴ καὶ ἀνεπιστημοσύνης
ἡ αὐτὴ αὕτη; πάνυ γε.ἰδὲ δὴ ὡς ἄτοπον ἐπιχειροῦμεν, ὦ
ἑταῖρε, λέγειν· ἐν ἄλλοις γάρ που τὸ αὐτὸ τοῦτο ἐὰν
σκοπῇς, δόξει σοι, ὡς ἐγᾦμαι, ἀδύνατον εἶναι.πῶς δὴ καὶ
ποῦ; ἐν τοῖσδε. ἐννόει γὰρ εἴ σοι δοκεῖ ὄψις τις εἶναι,
ἣ ὧν μὲν αἱ ἄλλαι ὄψεις εἰσίν, οὐκ ἔστιν τούτων
ὄψις, ἑαυτῆς δὲ καὶ τῶν ἄλλων ὄψεων ὄψις ἐστὶν καὶ μὴ
ὄψεων ὡσαύτως, καὶ χρῶμα μὲν ὁρᾷ οὐδὲν ὄψις οὖσα,
αὑτὴν δὲ καὶ τὰς ἄλλας ὄψεις· δοκεῖ τίς σοι εἶναι
τοιαύτη;μὰ Δί’ οὐκ ἔμοιγε.τί δὲ ἀκοήν, ἣ φωνῆς μὲν
οὐδεμιᾶς ἀκούει, αὑτῆς δὲ καὶ τῶν ἄλλων ἀκοῶν ἀκούει
καὶ τῶν μὴ ἀκοῶν; οὐδὲ τοῦτο.συλλήβδην δὴ σκόπει περὶ
πασῶν τῶν αἰσθήσεων εἴ τίς σοι δοκεῖ εἶναι αἰσθήσεων μὲν
αἴσθησις καὶ ἑαυτῆς, ὧν δὲ δὴ αἱ ἄλλαι αἰσθήσεις
αἰσθάνονται, μηδενὸς αἰσθανομένη;οὐκ ἔμοιγε. ἀλλ’ ἐπιθυμία
δοκεῖ τίς σοι εἶναι, ἥτις ἡδονῆς μὲν οὐδεμιᾶς ἐστὶν
ἐπιθυμία, αὑτῆς δὲ καὶ τῶν ἄλλων ἐπιθυμιῶν;οὐ δῆτα.οὐδὲ
μὴν βούλησις, ὡς ἐγᾦμαι, ἣ ἀγαθὸν μὲν οὐδὲν βούλεται,
αὑτὴν δὲ καὶ τὰς ἄλλας βουλήσεις βούλεται.οὐ γὰρ οὖν.
ἔρωτα δὲ φαίης ἄν τινα εἶναι τοιοῦτον, ὃς τυγχάνει ὢν
ἔρως καλοῦ μὲν οὐδενός, αὑτοῦ δὲ καὶ τῶν ἄλλων
ἐρώτων;οὔκ, ἔφη, ἔγωγε.φόβον δὲ ἤδη τινὰ κατανενόηκας,
ὃς ἑαυτὸν μὲν καὶ τοὺς ἄλλους φόβους φοβεῖται, τῶν δεινῶν
δ’ οὐδὲ ἓν φοβεῖται;οὐ κατανενόηκα, ἔφη. δόξαν δὲ δοξῶν
δόξαν καὶ αὑτῆς, ὧν δὲ αἱ ἄλλαι δοξάζουσιν μηδὲν
δοξάζουσαν; οὐδαμῶς.ἀλλ’ ἐπιστήμην, ὡς ἔοικεν, φαμέν τινα
εἶναι τοιαύτην, ἥτις μαθήματος μὲν οὐδενός ἐστιν ἐπιστήμη,
αὑτῆς δὲ καὶ τῶν ἄλλων ἐπιστημῶν ἐπιστήμη; φαμὲν
γάρ.οὐκοῦν ἄτοπον, εἰ ἄρα καὶ ἔστιν; μηδὲν γάρ πω
διισχυριζώμεθα ὡς οὐκ ἔστιν, ἀλλ’ εἰ ἔστιν ἔτι σκοπῶμεν.
ὀρθῶς λέγεις.φέρε δή· ἔστι μὲν αὕτη ἡ ἐπιστήμη τινὸς
ἐπιστήμη, καὶ ἔχει τινὰ τοιαύτην δύναμιν ὥστε τινὸς
εἶναι· ἦ γάρ;πάνυ γε. καὶ γὰρ τὸ μεῖζόν φαμεν τοιαύτην
τινὰ ἔχειν δύναμιν, ὥστε τινὸς εἶναι μεῖζον;ἔχει
γάρ.οὐκοῦν ἐλάττονός τινος, εἴπερ ἔσται μεῖζον.ἀνάγκη.
εἰ οὖν τι εὕροιμεν μεῖζον, ὃ τῶν μὲν μειζόνων ἐστὶν
μεῖζον καὶ ἑαυτοῦ, ὧν δὲ τἆλλα μείζω ἐστὶν μηδενὸς
μεῖζον, πάντως ἄν που ἐκεῖνό γ’ αὐτῷ ὑπάρχοι, εἴπερ
ἑαυτοῦ μεῖζον εἴη, καὶ ἔλαττον ἑαυτοῦ εἶναι· ἢ οὔ;
πολλὴ ἀνάγκη, ἔφη, ὦ Σώκρατες.οὐκοῦν καὶ εἴ τι
διπλάσιόν ἐστιν τῶν τε ἄλλων διπλασίων καὶ ἑαυτοῦ, ἡμίσεος
δήπου ὄντος ἑαυτοῦ τε καὶ τῶν ἄλλων διπλάσιον ἂν εἴη·
οὐ γάρ ἐστίν που ἄλλου διπλάσιον ἢ ἡμίσεος.ἀληθῆ.πλέον
δὲ αὑτοῦ ὂν οὐ καὶ ἔλαττον ἔσται, καὶ βαρύτερον ὂν
κουφότερον, καὶ πρεσβύτερον ὂν νεώτερον, καὶ τἆλλα πάντα
ὡσαύτως, ὅτιπερ ἂν τὴν ἑαυτοῦ δύναμιν πρὸς ἑαυτὸ ἔχῃ,
οὐ καὶ ἐκείνην ἕξει τὴν οὐσίαν, πρὸς ἣν ἡ δύναμις
αὐτοῦ ἦν; λέγω δὲ τὸ τοιόνδε· οἷον ἡ ἀκοή, φαμέν, οὐκ
ἄλλου τινὸς ἦν ἀκοὴ ἢ φωνῆς· ἦ γάρ;ναί. οὐκοῦν εἴπερ
αὐτὴ αὑτῆς ἀκούσεται, φωνὴν ἐχούσης ἑαυτῆς ἀκούσεται· οὐ
γὰρ ἂν ἄλλως ἀκούσειεν.πολλὴ ἀνάγκη. καὶ ἡ ὄψις γέ που,
ὦ ἄριστε, εἴπερ ὄψεται αὐτὴ ἑαυτήν, χρῶμά τι αὐτὴν
ἀνάγκη ἔχειν· ἄχρων γὰρ ὄψις οὐδὲν [ἂν] μή ποτε
ἴδῃ.οὐ γὰρ οὖν.ὁρᾷς οὖν, ὦ Κριτία, ὅτι ὅσα
διεληλύθαμεν, τὰ μὲν αὐτῶν ἀδύνατα παντάπασι φαίνεται ἡμῖν,
τὰ δ’ ἀπιστεῖται σφόδρα μή ποτ’ ἂν τὴν ἑαυτῶν δύναμιν πρὸς
ἑαυτὰ σχεῖν; μεγέθη μὲν γὰρ καὶ πλήθη καὶ τὰ τοιαῦτα
παντάπασιν ἀδύνατον· ἢ οὐχί;πάνυ γε. ἀκοὴ δ’ αὖ καὶ
ὄψις καὶ ἔτι γε κίνησις αὐτὴ ἑαυτὴν κινεῖν, καὶ θερμότης
κάειν, καὶ πάντα αὖ τὰ τοιαῦτα τοῖς μὲν ἀπιστίαν <ἂν>
παράσχοι, ἴσως δέ τισιν οὔ. μεγάλου δή τινος, ὦ φίλε,
ἀνδρὸς δεῖ, ὅστις τοῦτο κατὰ πάντων ἱκανῶς διαιρήσεται,
πότερον οὐδὲν τῶν ὄντων τὴν αὑτοῦ δύναμιν αὐτὸ πρὸς
ἑαυτὸ πέφυκεν ἔχειν [πλὴν ἐπιστήμης], ἀλλὰ πρὸς ἄλλο, ἢ
τὰ μέν, τὰ δ’ οὔ· καὶ εἰ ἔστιν αὖ ἅτινα αὐτὰ πρὸς
αὑτὰ ἔχει, ἆρ’ ἐν τούτοις ἐστὶν ἐπιστήμη, ἣν δὴ ἡμεῖς
σωφροσύνην φαμὲν εἶναι. ἐγὼ μὲν οὐ πιστεύω ἐμαυτῷ ἱκανὸς
εἶναι ταῦτα διελέσθαι· διὸ καὶ οὔτ’ εἰ δυνατόν ἐστι τοῦτο
γενέσθαι, ἐπιστήμης ἐπιστήμην εἶναι, ἔχω διισχυρίσασθαι,
οὔτ’ εἰ ὅτι μάλιστα ἔστι, σωφροσύνην ἀποδέχομαι αὐτὸ
εἶναι, πρὶν ἂν ἐπισκέψωμαι εἴτε τι ἂν ἡμᾶς ὠφελοῖ
τοιοῦτον ὂν εἴτε μή. τὴν γὰρ οὖν δὴ σωφροσύνην ὠφέλιμόν
τι καὶ ἀγαθὸν μαντεύομαι εἶναι· σὺ οὖν, ὦ παῖ
Καλλαίσχρου—τίθεσαι γὰρ σωφροσύνην τοῦτ’ εἶναι, ἐπιστήμην
ἐπιστήμης καὶ δὴ καὶ ἀνεπιστημοσύνης—πρῶτον μὲν τοῦτο
ἔνδειξαι, ὅτι δυνατὸν [ἀποδεῖξαί σε] ὃ νυνδὴ ἔλεγον,
ἔπειτα πρὸς τῷ δυνατῷ ὅτι καὶ ὠφέλιμον· κἀμὲ τάχ’ ἂν
ἀποπληρώσαις ὡς ὀρθῶς λέγεις περὶ σωφροσύνης ὃ ἔστιν.καὶ
ὁ Κριτίας ἀκούσας ταῦτα καὶ ἰδών με ἀποροῦντα, ὥσπερ οἱ
τοὺς χασμωμένους καταντικρὺ ὁρῶντες ταὐτὸν τοῦτο
συμπάσχουσιν, κἀκεῖνος ἔδοξέ μοι ὑπ’ ἐμοῦ ἀποροῦντος
ἀναγκασθῆναι καὶ αὐτὸς ἁλῶναι ὑπὸ ἀπορίας. ἅτε οὖν
εὐδοκιμῶν ἑκάστοτε, ᾐσχύνετο τοὺς παρόντας, καὶ οὔτε
συγχωρῆσαί μοι ἤθελεν ἀδύνατος εἶναι διελέσθαι ἃ
προυκαλούμην αὐτόν, ἔλεγέν τε οὐδὲν σαφές, ἐπικαλύπτων τὴν
ἀπορίαν. κἀγὼ ἡμῖν ἵνα ὁ λόγος προΐοι, εἶπον· ἀλλ’ εἰ
δοκεῖ, ὦ Κριτία, νῦν μὲν τοῦτο συγχωρήσωμεν, δυνατὸν εἶναι
γενέσθαι ἐπιστήμην ἐπιστήμης· αὖθις δὲ ἐπισκεψόμεθα εἴτε
οὕτως ἔχει εἴτε μή. ἴθι δὴ οὖν, εἰ ὅτι μάλιστα
δυνατὸν τοῦτο, τί μᾶλλον οἷόν τέ ἐστιν εἰδέναι ἅ τέ τις
οἶδε καὶ ἃ μή; τοῦτο γὰρ δήπου ἔφαμεν εἶναι τὸ
γιγνώσκειν αὑτὸν καὶ σωφρονεῖν· ἦ γάρ; πάνυ γε, ἦ δ’ ὅς,
καὶ συμβαίνει γέ που, ὦ Σώκρατες. εἰ γάρ τις ἔχει
ἐπιστήμην ἣ αὐτὴ αὑτὴν γιγνώσκει, τοιοῦτος ἂν αὐτὸς
εἴη οἷόνπερ ἐστὶν ὃ ἔχει· ὥσπερ ὅταν τάχος τις ἔχῃ,
ταχύς, καὶ ὅταν κάλλος, καλός, καὶ ὅταν γνῶσιν, γιγνώσκων,
ὅταν δὲ δὴ γνῶσιν αὐτὴν αὑτῆς τις ἔχῃ, γιγνώσκων που
αὐτὸς ἑαυτὸν τότε ἔσται.οὐ τοῦτο, ἦν δ’ ἐγώ, ἀμφισβητῶ,
ὡς οὐχ ὅταν τὸ αὑτὸ γιγνῶσκόν τις ἔχῃ, αὐτὸς αὑτὸν
γνώσεται, ἀλλ’ ἔχοντι τοῦτο τίς ἀνάγκη εἰδέναι ἅ τε
οἶδεν καὶ ἃ μὴ οἶδεν; ὅτι, ὦ Σώκρατες, ταὐτόν ἐστιν
τοῦτο ἐκείνῳ. ἴσως, ἔφην, ἀλλ’ ἐγὼ κινδυνεύω ἀεὶ
ὅμοιος εἶναι· οὐ γὰρ αὖ μανθάνω ὡς ἔστιν τὸ αὐτό, ἃ
οἶδεν εἰδέναι καὶ ἅ τις μὴ οἶδεν εἰδέναι.πῶς λέγεις,
ἔφη; ὧδε, ἦν δ’ ἐγώ. ἐπιστήμη που ἐπιστήμης οὖσα ἆρα
πλέον τι οἵα τ’ ἔσται διαιρεῖν, ἢ ὅτι τούτων τόδε μὲν
ἐπιστήμη, τόδε δ’ οὐκ ἐπιστήμη;οὔκ, ἀλλὰ τοσοῦτον.ταὐτὸν
οὖν ἐστιν ἐπιστήμῃ τε καὶ ἀνεπιστημοσύνῃ ὑγιεινοῦ, καὶ
ἐπιστήμῃ τε καὶ ἀνεπιστημοσύνῃ δικαίου; οὐδαμῶς.ἀλλὰ τὸ
μὲν οἶμαι ἰατρική, τὸ δὲ πολιτική, τὸ δὲ οὐδὲν ἄλλο ἢ
ἐπιστήμη.πῶς γὰρ οὔ;οὐκοῦν ἐὰν μὴ προσεπίστηταί τις τὸ
ὑγιεινὸν καὶ τὸ δίκαιον, ἀλλ’ ἐπιστήμην μόνον γιγνώσκῃ
ἅτε τούτου μόνον ἔχων ἐπιστήμην, ὅτι μέν τι ἐπίσταται
καὶ ὅτι ἐπιστήμην τινὰ ἔχει, εἰκότως ἂν γιγνώσκοι καὶ
περὶ αὑτοῦ καὶ περὶ τῶν ἄλλων· ἦ γάρ;ναί.ὅτι δὲ
γιγνώσκει, ταύτῃ τῇ ἐπιστήμῃ πῶς εἴσεται; γιγνώσκει γὰρ
δὴ τὸ μὲν ὑγιεινὸν τῇ ἰατρικῇ ἀλλ’ οὐ σωφροσύνῃ, τὸ δ’
ἁρμονικὸν μουσικῇ ἀλλ’ οὐ σωφροσύνῃ, τὸ δ’ οἰκοδομικὸν
οἰκοδομικῇ ἀλλ’ οὐ σωφροσύνῃ, καὶ οὕτω πάντα· ἢ
οὔ;φαίνεται.σωφροσύνῃ δέ, εἴπερ μόνον ἐστὶν ἐπιστημῶν
ἐπιστήμη, πῶς εἴσεται ὅτι τὸ ὑγιεινὸν γιγνώσκει ἢ ὅτι
τὸ οἰκοδομικόν;οὐδαμῶς.οὐκ ἄρα εἴσεται ὃ οἶδεν ὁ τοῦτο
ἀγνοῶν, ἀλλ’ ὅτι οἶδεν μόνον.ἔοικεν. οὐκ ἄρα σωφρονεῖν
τοῦτ’ ἂν εἴη οὐδὲ σωφροσύνη, εἰδέναι ἅ τε οἶδεν καὶ ἃ
μὴ οἶδεν, ἀλλ’, ὡς ἔοικεν, ὅτι οἶδεν καὶ ὅτι οὐκ
οἶδεν μόνον.κινδυνεύει. οὐδὲ ἄλλον ἄρα οἷός τε ἔσται
οὗτος ἐξετάσαι φάσκοντά τι ἐπίστασθαι, πότερον ἐπίσταται
ὅ φησιν ἐπίστασθαι ἢ οὐκ ἐπίσταται· ἀλλὰ τοσοῦτον μόνον,
ὡς ἔοικεν, γνώσεται, ὅτι ἔχει τινὰ ἐπιστήμην, ὅτου δέ
γε, ἡ σωφροσύνη οὐ ποιήσει αὐτὸν γιγνώσκειν.οὐ φαίνεται.
οὔτε ἄρα τὸν προσποιούμενον ἰατρὸν εἶναι, ὄντα δὲ μή,
καὶ τὸν ὡς ἀληθῶς ὄντα οἷός τε ἔσται διακρίνειν, οὔτε
ἄλλον οὐδένα τῶν ἐπιστημόνων καὶ μή. σκεψώμεθα δὲ ἐκ
τῶνδε· εἰ μέλλει ὁ σώφρων ἢ ὁστισοῦν ἄλλος τὸν ὡς
ἀληθῶς ἰατρὸν διαγνώσεσθαι καὶ τὸν μή, ἆρ’ οὐχ ὧδε
ποιήσει· περὶ μὲν ἰατρικῆς δήπου αὐτῷ οὐ διαλέξεται—οὐδὲν
γὰρ ἐπαΐει, ὡς ἔφαμεν, ὁ ἰατρὸς ἀλλ’ ἢ τὸ ὑγιεινὸν
καὶ τὸ νοσῶδες—ἢ οὔ; ναί, οὕτως.περὶ δέ γε ἐπιστήμης
οὐδὲν οἶδεν, ἀλλὰ τοῦτο δὴ τῇ σωφροσύνῃ μόνῃ
ἀπέδομεν.ναί.οὐδὲ περὶ ἰατρικῆς ἄρα οἶδεν ὁ ἰατρικός,
ἐπειδήπερ ἡ ἰατρικὴ ἐπιστήμη οὖσα τυγχάνει. ἀληθῆ.ὅτι
μὲν δὴ ἐπιστήμην τινὰ ἔχει, γνώσεται ὁ σώφρων τὸν ἰατρόν·
δέον δὲ πεῖραν λαβεῖν ἥτις ἐστίν, ἄλλο τι σκέψεται
ὧντινων; ἢ οὐ τούτῳ ὥρισται ἑκάστη ἐπιστήμη μὴ μόνον
ἐπιστήμη εἶναι ἀλλὰ καὶ τίς, τῷ τινῶν εἶναι;τούτῳ μὲν
οὖν. καὶ ἡ ἰατρικὴ δὴ ἑτέρα εἶναι τῶν ἄλλων ἐπιστημῶν
ὡρίσθη τῷ τοῦ ὑγιεινοῦ εἶναι καὶ νοσώδους
ἐπιστήμη.ναί.οὐκοῦν ἐν τούτοις ἀναγκαῖον σκοπεῖν τὸν
βουλόμενον ἰατρικὴν σκοπεῖν, ἐν οἷς ποτ’ ἔστιν· οὐ γὰρ
δήπου ἔν γε τοῖς ἔξω, ἐν οἷς οὐκ ἔστιν;οὐ δῆτα. ἐν
τοῖς ὑγιεινοῖς ἄρα καὶ νοσώδεσιν ἐπισκέψεται τὸν ἰατρόν,
ᾗ ἰατρικός ἐστιν, ὁ ὀρθῶς σκοπούμενος. ἔοικεν.οὐκοῦν ἐν
τοῖς οὕτως ἢ λεγομένοις ἢ πραττομένοις τὰ μὲν λεγόμενα,
εἰ ἀληθῆ λέγεται, σκοπούμενος, τὰ δὲ πραττόμενα, εἰ ὀρθῶς
πράττεται;ἀνάγκη.ἦ οὖν ἄνευ ἰατρικῆς δύναιτ’ ἄν τις
τούτων ποτέροις ἐπακολουθῆσαι;οὐ δῆτα. οὐδέ γε ἄλλος
οὐδείς, ὡς ἔοικεν, πλὴν ἰατρός, οὔτε δὴ ὁ σώφρων·
ἰατρὸς γὰρ ἂν εἴη πρὸς τῇ σωφροσύνῃ. ἔστι ταῦτα.παντὸς
ἄρα μᾶλλον, εἰ ἡ σωφροσύνη ἐπιστήμης ἐπιστήμη μόνον ἐστὶν
καὶ ἀνεπιστημοσύνης, οὔτε ἰατρὸν διακρῖναι οἵα τε ἔσται
ἐπιστάμενον τὰ τῆς τέχνης ἢ μὴ ἐπιστάμενον, προσποιούμενον
δὲ ἢ οἰόμενον, οὔτε ἄλλον οὐδένα τῶν ἐπισταμένων καὶ
ὁτιοῦν, πλήν γε τὸν αὑτοῦ ὁμότεχνον, ὥσπερ οἱ ἄλλοι
δημιουργοί. φαίνεται, ἔφη. τίς οὖν, ἦν δ’ ἐγώ, ὦ Κριτία,
ὠφελία ἡμῖν ἔτι ἂν εἴη ἀπὸ τῆς σωφροσύνης τοιαύτης
οὔσης; εἰ μὲν γάρ, ὃ ἐξ ἀρχῆς ὑπετιθέμεθα, ᾔδει ὁ
σώφρων ἅ τε ᾔδει καὶ ἃ μὴ ᾔδει, τὰ μὲν ὅτι οἶδεν,
τὰ δ’ ὅτι οὐκ οἶδεν, καὶ ἄλλον ταὐτὸν τοῦτο πεπονθότα
ἐπισκέψασθαι οἷός τ’ ἦν, μεγαλωστὶ ἂν ἡμῖν, φαμέν,
ὠφέλιμον ἦν σώφροσιν εἶναι· ἀναμάρτητοι γὰρ ἂν τὸν βίον
διεζῶμεν αὐτοί τε [καὶ] οἱ τὴν σωφροσύνην ἔχοντες καὶ οἱ
ἄλλοι πάντες ὅσοι ὑφ’ ἡμῶν ἤρχοντο. οὔτε γὰρ ἂν αὐτοὶ
ἐπεχειροῦμεν πράττειν ἃ μὴ ἠπιστάμεθα, ἀλλ’ ἐξευρίσκοντες
τοὺς ἐπισταμένους ἐκείνοις ἂν παρεδίδομεν, οὔτε τοῖς
ἄλλοις ἐπετρέπομεν, ὧν ἤρχομεν, ἄλλο τι πράττειν ἢ ὅτι
πράττοντες ὀρθῶς ἔμελλον πράξειν—τοῦτο δ’ ἦν ἄν, οὗ
ἐπιστήμην εἶχον—καὶ οὕτω δὴ ὑπὸ σωφροσύνης οἰκία τε
οἰκουμένη ἔμελλεν καλῶς οἰκεῖσθαι, πόλις τε πολιτευομένη,
καὶ ἄλλο πᾶν οὗ σωφροσύνη ἄρχοι· ἁμαρτίας γὰρ
ἐξῃρημένης, ὀρθότητος δὲ ἡγουμένης, ἐν πάσῃ πράξει καλῶς
καὶ εὖ πράττειν ἀναγκαῖον τοὺς οὕτω διακειμένους, τοὺς δὲ
εὖ πράττοντας εὐδαίμονας εἶναι. ἆρ’ οὐχ οὕτως, ἦν δ’
ἐγώ, ὦ Κριτία, ἐλέγομεν περὶ σωφροσύνης, λέγοντες ὅσον
ἀγαθὸν εἴη τὸ εἰδέναι ἅ τε οἶδέν τις καὶ ἃ μὴ
οἶδεν;πάνυ μὲν οὖν, ἔφη, οὕτως. νῦν δέ, ἦν δ’ ἐγώ,
ὁρᾷς ὅτι οὐδαμοῦ ἐπιστήμη οὐδεμία τοιαύτη οὖσα
πέφανται.ὁρῶ, ἔφη. ἆρ’ οὖν, ἦν δ’ ἐγώ, τοῦτ’ ἔχει τὸ
ἀγαθὸν ἣν νῦν εὑρίσκομεν σωφροσύνην οὖσαν, τὸ ἐπιστήμην
ἐπίστασθαι καὶ ἀνεπιστημοσύνην, ὅτι ὁ ταύτην ἔχων, ὅτι
ἂν ἄλλο μανθάνῃ, ῥᾷόν τε μαθήσεται καὶ ἐναργέστερα
πάντα αὐτῷ φανεῖται, ἅτε πρὸς ἑκάστῳ ᾧ ἂν μανθάνῃ
προσκαθορῶντι τὴν ἐπιστήμην· καὶ τοὺς ἄλλους δὴ κάλλιον
ἐξετάσει περὶ ὧν ἂν καὶ αὐτὸς μάθῃ, οἱ δὲ ἄνευ τούτου
ἐξετάζοντες ἀσθενέστερον καὶ φαυλότερον τοῦτο δράσουσιν;
ἆρ’, ὦ φίλε, τοιαῦτα ἄττα ἐστὶν ἃ ἀπολαυσόμεθα τῆς
σωφροσύνης, ἡμεῖς δὲ μεῖζόν τι βλέπομεν καὶ ζητοῦμεν αὐτὸ
μεῖζόν τι εἶναι ἢ ὅσον ἐστίν;τάχα δ’ ἄν, ἔφη, οὕτως
ἔχοι.ἴσως, ἦν δ’ ἐγώ· ἴσως δέ γε ἡμεῖς οὐδὲν χρηστὸν
ἐζητήσαμεν. τεκμαίρομαι δέ, ὅτι μοι ἄτοπ’ ἄττα καταφαίνεται
περὶ σωφροσύνης, εἰ τοιοῦτόν ἐστιν. ἴδωμεν γάρ, εἰ βούλει,
συγχωρήσαντες καὶ ἐπίστασθαι ἐπιστήμην δυνατὸν εἶναι
[εἰδέναι], καὶ ὅ γε ἐξ ἀρχῆς ἐτιθέμεθα σωφροσύνην εἶναι,
τὸ εἰδέναι ἅ τε οἶδεν καὶ ἃ μὴ οἶδεν, μὴ
ἀποστερήσωμεν, ἀλλὰ δῶμεν· καὶ πάντα ταῦτα δόντες ἔτι
βέλτιον σκεψώμεθα εἰ ἄρα τι καὶ ἡμᾶς ὀνήσει τοιοῦτον ὄν.
ἃ γὰρ νυνδὴ ἐλέγομεν, ὡς μέγα ἂν εἴη ἀγαθὸν ἡ
σωφροσύνη εἰ τοιοῦτον εἴη, ἡγουμένη διοικήσεως καὶ οἰκίας
καὶ πόλεως, οὔ μοι δοκοῦμεν, ὦ Κριτία, καλῶς
ὡμολογηκέναι.πῶς δή; ἦ δ’ ὅς. ὅτι, ἦν δ’ ἐγώ, ῥᾳδίως
ὡμολογήσαμεν μέγα τι ἀγαθὸν εἶναι τοῖς ἀνθρώποις εἰ
ἕκαστοι ἡμῶν, ἃ μὲν ἴσασιν, πράττοιεν ταῦτα, ἃ δὲ μὴ
ἐπίσταιντο, ἄλλοις παραδιδοῖεν τοῖς ἐπισταμένοις. οὐκ οὖν,
ἔφη, καλῶς ὡμολογήσαμεν; οὔ μοι δοκοῦμεν, ἦν δ’
ἐγώ.ἄτοπα λέγεις ὡς ἀληθῶς, ἔφη, ὦ Σώκρατες.νὴ τὸν
κύνα, ἔφην, καὶ ἐμοί τοι δοκεῖ οὕτω, κἀνταῦθα καὶ ἄρτι
ἀποβλέψας ἄτοπ’ ἄττ’ ἔφην μοι προφαίνεσθαι, καὶ ὅτι
φοβοίμην μὴ οὐκ ὀρθῶς σκοποῖμεν. ὡς ἀληθῶς γάρ, εἰ ὅτι
μάλιστα τοιοῦτόν ἐστιν ἡ σωφροσύνη, οὐδέν μοι δῆλον εἶναι
δοκεῖ ὅτι ἀγαθὸν ἡμᾶς ἀπεργάζεται.πῶς δή; ἦ δ’ ὅς.
λέγε, ἵνα καὶ ἡμεῖς εἰδῶμεν ὅτι λέγεις.οἶμαι μέν, ἦν
δ’ ἐγώ, ληρεῖν με· ὅμως τό γε προφαινόμενον ἀναγκαῖον
σκοπεῖν καὶ μὴ εἰκῇ παριέναι, εἴ τίς γε αὑτοῦ καὶ
σμικρὸν κήδεται.καλῶς γάρ, ἔφη, λέγεις.ἄκουε δή, ἔφην, τὸ
ἐμὸν ὄναρ, εἴτε διὰ κεράτων εἴτε δῑ ἐλέφαντος ἐλήλυθεν.
εἰ γὰρ ὅτι μάλιστα ἡμῶν ἄρχοι ἡ σωφροσύνη, οὖσα οἵαν
νῦν ὁριζόμεθα, ἄλλο τι κατὰ τὰς ἐπιστήμας πάντ’ ἂν
πράττοιτο, καὶ οὔτε τις κυβερνήτης φάσκων εἶναι, ὢν δὲ
οὔ, ἐξαπατῷ ἂν ἡμᾶς, οὔτε ἰατρὸς οὔτε στρατηγὸς οὔτ’
ἄλλος οὐδείς, προσποιούμενός τι εἰδέναι ὃ μὴ οἶδεν,
λανθάνοι ἄν· ἐκ δὴ τούτων οὕτως ἐχόντων ἄλλο ἂν ἡμῖν
τι συμβαίνοι ἢ ὑγιέσιν τε τὰ σώματα εἶναι μᾶλλον ἢ νῦν,
καὶ ἐν τῇ θαλάττῃ κινδυνεύοντας καὶ ἐν πολέμῳ σῴζεσθαι,
καὶ τὰ σκεύη καὶ τὴν ἀμπεχόνην καὶ ὑπόδεσιν πᾶσαν καὶ τὰ
χρήματα πάντα τεχνικῶς ἡμῖν εἰργασμένα εἶναι καὶ ἄλλα
πολλὰ διὰ τὸ ἀληθινοῖς δημιουργοῖς χρῆσθαι; εἰ δὲ βούλοιό
γε, καὶ τὴν μαντικὴν εἶναι συγχωρήσωμεν ἐπιστήμην τοῦ
μέλλοντος ἔσεσθαι, καὶ τὴν σωφροσύνην, αὐτῆς ἐπιστατοῦσαν,
τοὺς μὲν ἀλαζόνας ἀποτρέπειν, τοὺς δὲ ὡς ἀληθῶς μάντεις
καθιστάναι ἡμῖν προφήτας τῶν μελλόντων. κατεσκευασμένον δὴ
οὕτω τὸ ἀνθρώπινον γένος ὅτι μὲν ἐπιστημόνως ἂν πράττοι
καὶ ζῴη, ἕπομαι—ἡ γὰρ σωφροσύνη φυλάττουσα οὐκ ἂν ἐῴη
παρεμπίπτουσαν τὴν ἀνεπιστημοσύνην συνεργὸν ἡμῖν εἶναι—ὅτι
δ’ ἐπιστημόνως ἂν πράττοντες εὖ ἂν πράττοιμεν καὶ
εὐδαιμονοῖμεν, τοῦτο δὲ οὔπω δυνάμεθα μαθεῖν, ὦ φίλε
Κριτία.ἀλλὰ μέντοι, ἦ δ’ ὅς, οὐ ῥᾳδίως εὑρήσεις ἄλλο
τι τέλος τοῦ εὖ πράττειν, ἐὰν τὸ ἐπιστημόνως ἀτιμάσῃς.
σμικρὸν τοίνυν με, ἦν δ’ ἐγώ, ἔτι προσδίδαξον. τίνος
ἐπιστημόνως λέγεις; ἦ σκυτῶν τομῆς; μὰ Δί’ οὐκ
ἔγωγε.ἀλλὰ χαλκοῦ ἐργασίας;οὐδαμῶς. ἀλλὰ ἐρίων ἢ ξύλων
ἢ ἄλλου του τῶν τοιούτων;οὐ δῆτα.οὐκ ἄρα, ἦν δ’ ἐγώ,
ἔτι ἐμμένομεν τῷ λόγῳ τῷ εὐδαίμονα εἶναι τὸν
ἐπιστημόνως ζῶντα. οὗτοι γὰρ ἐπιστημόνως ζῶντες οὐχ
ὁμολογοῦνται παρὰ σοῦ εὐδαίμονες εἶναι, ἀλλὰ περί τινων
ἐπιστημόνως ζῶντα σὺ δοκεῖς μοι ἀφορίζεσθαι τὸν εὐδαίμονα.
καὶ ἴσως λέγεις ὃν νυνδὴ ἐγὼ ἔλεγον, τὸν εἰδότα τὰ
μέλλοντα ἔσεσθαι πάντα, τὸν μάντιν. τοῦτον ἢ ἄλλον τινὰ
λέγεις;καὶ τοῦτον ἔγωγε, ἔφη, καὶ ἄλλον.τίνα; ἦν δ’
ἐγώ. ἆρα μὴ τὸν τοιόνδε, εἴ τις πρὸς τοῖς μέλλουσιν καὶ
τὰ γεγονότα πάντα εἰδείη καὶ τὰ νῦν ὄντα, καὶ μηδὲν
ἀγνοοῖ; θῶμεν γάρ τινα εἶναι αὐτόν. οὐ γὰρ οἶμαι τούτου
γε ἔτι ἂν εἴποις οὐδένα ἐπιστημονέστερον ζῶντα εἶναι.οὐ
δῆτα.τόδε δὴ ἔτι προσποθῶ, τίς αὐτὸν τῶν ἐπιστημῶν ποιεῖ
εὐδαίμονα; ἢ ἅπασαι ὁμοίως; οὐδαμῶς ὁμοίως, ἔφη. ἀλλὰ
ποία μάλιστα; ᾗ τί οἶδεν καὶ τῶν ὄντων καὶ τῶν
γεγονότων καὶ τῶν μελλόντων ἔσεσθαι; ἆρά γε ᾗ τὸ
πεττευτικόν; ποῖον, ἦ δ’ ὅς, πεττευτικόν; ἀλλ’ ᾗ τὸ
λογιστικόν;οὐδαμῶς. ἀλλ’ ᾗ τὸ ὑγιεινόν;μᾶλλον, ἔφη.
ἐκείνη δ’ ἣν λέγω μάλιστα, ἦν δ’ ἐγώ, ᾗ τί;ἧι τὸ
ἀγαθόν, ἔφη, καὶ τὸ κακόν.ὦ μιαρέ, ἔφην ἐγώ, πάλαι με
περιέλκεις κύκλῳ, ἀποκρυπτόμενος ὅτι οὐ τὸ ἐπιστημόνως ἦν
ζῆν τὸ εὖ πράττειν τε καὶ εὐδαιμονεῖν ποιοῦν, οὐδὲ
συμπασῶν τῶν ἄλλων ἐπιστημῶν, ἀλλὰ μιᾶς οὔσης ταύτης
μόνον τῆς περὶ τὸ ἀγαθόν τε καὶ κακόν. ἐπεί, ὦ Κριτία,
εἰ ’θέλεις ἐξελεῖν ταύτην τὴν ἐπιστήμην ἐκ τῶν ἄλλων
ἐπιστημῶν, ἧττόν τι ἡ μὲν ἰατρικὴ ὑγιαίνειν ποιήσει, ἡ
δὲ σκυτικὴ ὑποδεδέσθαι, ἡ δὲ ὑφαντικὴ ἠμφιέσθαι, ἡ δὲ
κυβερνητικὴ κωλύσει ἐν τῇ θαλάττῃ ἀποθνῄσκειν καὶ ἡ
στρατηγικὴ ἐν πολέμῳ; οὐδὲν ἧττον, ἔφη.ἀλλ’, ὦ φίλε
Κριτία, τὸ εὖ γε τούτων ἕκαστα γίγνεσθαι καὶ ὠφελίμως
ἀπολελοιπὸς ἡμᾶς ἔσται ταύτης ἀπούσης.ἀληθῆ λέγεις.οὐχ
αὕτη δέ γε, ὡς ἔοικεν, ἐστὶν ἡ σωφροσύνη, ἀλλ’ ἧς ἔργον
ἐστὶν τὸ ὠφελεῖν ἡμᾶς. οὐ γὰρ ἐπιστημῶν γε καὶ
ἀνεπιστημοσυνῶν ἡ ἐπιστήμη ἐστίν, ἀλλὰ ἀγαθοῦ τε καὶ
κακοῦ· ὥστε εἰ αὕτη ἐστὶν ὠφέλιμος, ἡ σωφροσύνη ἄλλο τι
ἂν εἴη [ἡ ὠφελίμη] ἡμῖν.τί δ’, ἦ δ’ ὅς, οὐκ ἂν αὕτη
ὠφελοῖ; εἰ γὰρ ὅτι μάλιστα τῶν ἐπιστημῶν ἐπιστήμη ἐστὶν
ἡ σωφροσύνη, ἐπιστατεῖ δὲ καὶ ταῖς ἄλλαις ἐπιστήμαις, καὶ
ταύτης δήπου ἂν ἄρχουσα τῆς περὶ τἀγαθὸν ἐπιστήμης
ὠφελοῖ ἂν ἡμᾶς.ἦ κἂν ὑγιαίνειν ποιοῖ, ἦν δ’ ἐγώ,
αὕτη, ἀλλ’ οὐχ ἡ ἰατρική; καὶ τἆλλα τὰ τῶν τεχνῶν αὕτη
ἂν ποιοῖ, καὶ οὐχ αἱ ἄλλαι τὸ αὑτῆς ἔργον ἑκάστη; ἢ
οὐ πάλαι διεμαρτυρόμεθα ὅτι ἐπιστήμης μόνον ἐστὶν καὶ
ἀνεπιστημοσύνης ἐπιστήμη, ἄλλου δὲ οὐδενός· οὐχ οὕτω;
φαίνεταί γε.οὐκ ἄρα ὑγιείας ἔσται δημιουργός; οὐ δῆτα.
ἄλλης γὰρ ἦν τέχνης ὑγίεια· ἢ οὔ;ἄλλης.οὐδ’ ἄρα
ὠφελίας, ὦ ἑταῖρε· ἄλλῃ γὰρ αὖ ἀπέδομεν τοῦτο τὸ
ἔργον τέχνῃ νυνδή· ἦ γάρ; πάνυ γε.πῶς οὖν ὠφέλιμος
ἔσται ἡ σωφροσύνη, οὐδεμιᾶς ὠφελίας οὖσα δημιουργός;
οὐδαμῶς, ὦ Σώκρατες, ἔοικέν γε.ὁρᾷς οὖν, ὦ Κριτία, ὡς
ἐγὼ πάλαι εἰκότως ἐδεδοίκη καὶ δικαίως ἐμαυτὸν ᾐτιώμην
ὅτι οὐδὲν χρηστὸν περὶ σωφροσύνης σκοπῶ; οὐ γὰρ ἄν που ὅ
γε κάλλιστον πάντων ὁμολογεῖται εἶναι, τοῦτο ἡμῖν ἀνωφελὲς
ἐφάνη, εἴ τι ἐμοῦ ὄφελος ἦν πρὸς τὸ καλῶς ζητεῖν. νῦν
δὲ πανταχῇ γὰρ ἡττώμεθα, καὶ οὐ δυνάμεθα εὑρεῖν ἐφ’ ὅτῳ
ποτὲ τῶν ὄντων ὁ νομοθέτης τοῦτο τοὔνομα ἔθετο, τὴν
σωφροσύνην. καίτοι πολλά γε συγκεχωρήκαμεν οὐ συμβαίνονθ’ ἡμῖν
ἐν τῷ λόγῳ. καὶ γὰρ ἐπιστήμην ἐπιστήμης εἶναι
συνεχωρήσαμεν, οὐκ ἐῶντος τοῦ λόγου οὐδὲ φάσκοντος εἶναι·
καὶ ταύτῃ αὖ τῇ ἐπιστήμῃ καὶ τὰ τῶν ἄλλων ἐπιστημῶν
ἔργα γιγνώσκειν συνεχωρήσαμεν, οὐδὲ τοῦτ’ ἐῶντος τοῦ λόγου,
ἵνα δὴ ἡμῖν γένοιτο ὁ σώφρων ἐπιστήμων ὧν τε οἶδεν ὅτι
οἶδεν, καὶ ὧν μὴ οἶδεν ὅτι οὐκ οἶδεν. τοῦτο μὲν δὴ
καὶ παντάπασι μεγαλοπρεπῶς συνεχωρήσαμεν, οὐδ’ ἐπισκεψάμενοι
τὸ ἀδύνατον εἶναι ἅ τις μὴ οἶδεν μηδαμῶς, ταῦτα εἰδέναι
ἁμῶς γέ πως· ὅτι γὰρ οὐκ οἶδεν, φησὶν αὐτὰ εἰδέναι ἡ
ἡμετέρα ὁμολογία. καίτοι, ὡς ἐγᾦμαι, οὐδενὸς ὅτου οὐχὶ
ἀλογώτερον τοῦτ’ ἂν φανείη. ἀλλ’ ὅμως οὕτως ἡμῶν
εὐηθικῶν τυχοῦσα ἡ ζήτησις καὶ οὐ σκληρῶν, οὐδέν τι μᾶλλον
εὑρεῖν δύναται τὴν ἀλήθειαν, ἀλλὰ τοσοῦτον κατεγέλασεν
αὐτῆς, ὥστε ὃ ἡμεῖς πάλαι συνομολογοῦντες καὶ
συμπλάττοντες ἐτιθέμεθα σωφροσύνην εἶναι, τοῦτο ἡμῖν πάνυ
ὑβριστικῶς ἀνωφελὲς ὂν ἀπέφαινε. τὸ μὲν οὖν ἐμὸν καὶ
ἧττον ἀγανακτῶ· ὑπὲρ δὲ σοῦ, ἦν δ’ ἐγώ, ὦ Χαρμίδη,
πάνυ ἀγανακτῶ, εἰ σὺ τοιοῦτος ὢν τὴν ἰδέαν καὶ πρὸς
τούτῳ τὴν ψυχὴν σωφρονέστατος, μηδὲν ὀνήσῃ ἀπὸ ταύτης τῆς
σωφροσύνης μηδέ τί σ’ ὠφελήσει ἐν τῷ βίῳ παροῦσα. ἔτι δὲ
μᾶλλον ἀγανακτῶ ὑπὲρ τῆς ἐπῳδῆς ἣν παρὰ τοῦ Θρᾳκὸς
ἔμαθον, εἰ μηδενὸς ἀξίου πράγματος οὖσαν αὐτὴν μετὰ
πολλῆς σπουδῆς ἐμάνθανον. ταῦτ’ οὖν πάνυ μὲν [οὖν] οὐκ
οἴομαι οὕτως ἔχειν, ἀλλ’ ἐμὲ φαῦλον εἶναι ζητητήν· ἐπεὶ
τήν γε σωφροσύνην μέγα τι ἀγαθὸν εἶναι, καὶ εἴπερ γε ἔχεις
αὐτό, μακάριον εἶναί σε. ἀλλ’ ὅρα εἰ ἔχεις τε καὶ μηδὲν
δέῃ τῆς ἐπῳδῆς· εἰ γὰρ ἔχεις, μᾶλλον ἂν ἔγωγέ σοι
συμβουλεύσαιμι ἐμὲ μὲν λῆρον ἡγεῖσθαι εἶναι καὶ ἀδύνατον
λόγῳ ὁτιοῦν ζητεῖν, σεαυτὸν δέ, ὅσῳπερ σωφρονέστερος εἶ,
τοσούτῳ εἶναι καὶ εὐδαιμονέστερον. καὶ ὁ Χαρμίδης, ἀλλὰ
μὰ Δί’, ἦ δ’ ὅς, ἔγωγε, ὦ Σώκρατες, οὐκ οἶδα οὔτ’ εἰ
ἔχω οὔτ’ εἰ μὴ ἔχω· πῶς γὰρ ἂν εἰδείην ὅ γε μηδ’
ὑμεῖς οἷοί τέ ἐστε ἐξευρεῖν ὅτι ποτ’ ἔστιν, ὡς φὴ|ς
σύ; ἐγὼ μέντοι οὐ πάνυ σοι πείθομαι, καὶ ἐμαυτόν, ὦ
Σώκρατες, πάνυ οἶμαι δεῖσθαι τῆς ἐπῳδῆς, καὶ τό γ’ ἐμὸν
οὐδὲν κωλύει ἐπᾴδεσθαι ὑπὸ σοῦ ὅσαι ἡμέραι, ἕως ἂν
φῇς σὺ ἱκανῶς ἔχειν.εἶεν· ἀλλ’, ἔφη ὁ Κριτίας, ὦ
Χαρμίδη, <ἢν> δρᾷς τοῦτο ἔμοιγ’ ἔσται τοῦτο τεκμήριον
ὅτι σωφρονεῖς, ἢν ἐπᾴδειν παρέχῃς Σωκράτει καὶ μὴ
ἀπολείπῃ τούτου μήτε μέγα μήτε σμικρόν. ὡς ἀκολουθήσοντος,
ἔφη, καὶ μὴ ἀπολειψομένου· δεινὰ γὰρ ἂν ποιοίην, εἰ μὴ
πειθοίμην σοὶ τῷ ἐπιτρόπῳ καὶ μὴ ποιοίην ἃ
κελεύεις.ἀλλὰ μήν, ἔφη, κελεύω ἔγωγε.ποιήσω τοίνυν, ἔφη,
ἀπὸ ταυτησὶ τῆς ἡμέρας ἀρξάμενος.οὗτοι, ἦν δ’ ἐγώ, τί
βουλεύεσθον ποιεῖν;οὐδέν, ἔφη ὁ Χαρμίδης, ἀλλὰ
βεβουλεύμεθα.βιάσῃ ἄρα, ἦν δ’ ἐγώ, καὶ οὐδ’ ἀνάκρισίν
μοι δώσεις;ὡς βιασομένου, ἔφη, ἐπειδήπερ ὅδε γε ἐπιτάττει·
πρὸς ταῦτα σὺ αὖ βουλεύου ὅτι ποιήσεις. ἀλλ’ οὐδεμία,
ἔφην ἐγώ, λείπεται βουλή· σοὶ γὰρ ἐπιχειροῦντι πράττειν
ὁτιοῦν καὶ βιαζομένῳ οὐδεὶς οἷός τ’ ἔσται ἐναντιοῦσθαι
ἀνθρώπων.μὴ τοίνυν, ἦ δ’ ὅς, μηδὲ σὺ ἐναντιοῦ.οὐ τοίνυν,
ἦν δ’ ἐγώ, ἐναντιώσομαι. Λάχης Λυσίμαχος Μελησίας Νικίας
Λάχης Παῖδες Λυσιμάχου καὶ Μελησίου Σωκράτης τεθέασθε μὲν τὸν
ἄνδρα μαχόμενον ἐν ὅπλοις, ὦ Νικία τε καὶ Λάχης· οὗ δ’
ἕνεκα ὑμᾶς ἐκελεύσαμεν συνθεάσασθαι ἐγώ τε καὶ Μελησίας
ὅδε, τότε μὲν οὐκ εἴπομεν, νῦν δ’ ἐροῦμεν. ἡγούμεθα γὰρ
χρῆναι πρός γε ὑμᾶς παρρησιάζεσθαι. εἰσὶ γάρ τινες οἳ τῶν
τοιούτων καταγελῶσι, καὶ ἐάν τις αὐτοῖς συμβουλεύσηται, οὐκ
ἂν εἴποιεν ἃ νοοῦσιν, ἀλλὰ στοχαζόμενοι τοῦ
συμβουλευομένου ἄλλα λέγουσι παρὰ τὴν αὑτῶν δόξαν· ὑμᾶς δὲ
ἡμεῖς ἡγησάμενοι καὶ ἱκανοὺς γνῶναι καὶ γνόντας ἁπλῶς ἂν
εἰπεῖν ἃ δοκεῖ ὑμῖν, οὕτω παρελάβομεν ἐπὶ τὴν συμβουλὴν
περὶ ὧν μέλλομεν ἀνακοινοῦσθαι. ἔστιν οὖν τοῦτο, περὶ οὗ
πάλαι τοσαῦτα προοιμιάζομαι, τόδε. ἡμῖν εἰσὶν ὑεῖς οὑτοιί,
ὅδε μὲν τοῦδε, πάππου ἔχων ὄνομα Θουκυδίδης, ἐμὸς δὲ αὖ
ὅδε—παππῷον δὲ καὶ οὗτος ὄνομ’ ἔχει τοὐμοῦ πατρός·
Ἀριστείδην γὰρ αὐτὸν καλοῦμεν—ἡμῖν οὖν τούτων δέδοκται
ἐπιμεληθῆναι ὡς οἷόν τε μάλιστα, καὶ μὴ ποιῆσαι ὅπερ οἱ
πολλοί, ἐπειδὴ μειράκια γέγονεν, ἀνεῖναι αὐτοὺς ὅτι
βούλονται ποιεῖν, ἀλλὰ νῦν δὴ καὶ ἄρχεσθαι αὐτῶν
ἐπιμελεῖσθαι καθ’ ὅσον οἷοί τ’ ἐσμέν. εἰδότες οὖν καὶ
ὑμῖν ὑεῖς ὄντας ἡγησάμεθα μεμεληκέναι περὶ αὐτῶν, εἴπερ
τισὶν ἄλλοις, πῶς ἂν θεραπευθέντες γένοιντο ἄριστοι· εἰ δ’
ἄρα πολλάκις μὴ προσεσχήκατε τὸν νοῦν τῷ τοιούτῳ,
ὑπομνήσοντες ὅτι οὐ χρὴ αὐτοῦ ἀμελεῖν, καὶ παρακαλοῦντες
ὑμᾶς ἐπὶ τὸ ἐπιμέλειάν τινα ποιήσασθαι τῶν ὑέων κοινῇ
μεθ’ ἡμῶν. ὅθεν δὲ ἡμῖν ταῦτ’ ἔδοξεν, ὦ Νικία τε καὶ
Λάχης, χρὴ ἀκοῦσαι, κἂν ᾖ ὀλίγῳ μακρότερα. συσσιτοῦμεν
γὰρ δὴ ἐγώ τε καὶ Μελησίας ὅδε, καὶ ἡμῖν τὰ μειράκια
παρασιτεῖ. ὅπερ οὖν καὶ ἀρχόμενος εἶπον τοῦ λόγου,
παρρησιασόμεθα πρὸς ὑμᾶς. ἡμῶν γὰρ ἑκάτερος περὶ τοῦ
ἑαυτοῦ πατρὸς πολλὰ καὶ καλὰ ἔργα ἔχει λέγειν πρὸς τοὺς
νεανίσκους, καὶ ὅσα ἐν πολέμῳ ἠργάσαντο καὶ ὅσα ἐν
εἰρήνῃ, διοικοῦντες τά τε τῶν συμμάχων καὶ τὰ τῆσδε τῆς
πόλεως· ἡμέτερα δ’ αὐτῶν ἔργα οὐδέτερος ἔχει λέγειν.
ταῦτα δὴ ὑπαισχυνόμεθά τε τούσδε καὶ αἰτιώμεθα τοὺς πατέρας
ἡμῶν ὅτι ἡμᾶς μὲν εἴων τρυφᾶν, ἐπειδὴ μειράκια
ἐγενόμεθα, τὰ δὲ τῶν ἄλλων πράγματα ἔπραττον· καὶ τοῖσδε
τοῖς νεανίσκοις αὐτὰ ταῦτα ἐνδεικνύμεθα, λέγοντες ὅτι εἰ
μὲν ἀμελήσουσιν ἑαυτῶν καὶ μὴ πείσονται ἡμῖν, ἀκλεεῖς
γενήσονται, εἰ δ’ ἐπιμελήσονται, τάχ’ ἂν τῶν ὀνομάτων
ἄξιοι γένοιντο ἃ ἔχουσιν. οὗτοι μὲν οὖν φασιν πείσεσθαι·
ἡμεῖς δὲ δὴ τοῦτο σκοποῦμεν, τί ἂν οὗτοι μαθόντες ἢ
ἐπιτηδεύσαντες ὅτι ἄριστοι γένοιντο. εἰσηγήσατο οὖν τις
ἡμῖν καὶ τοῦτο τὸ μάθημα, ὅτι καλὸν εἴη τῷ νέῳ μαθεῖν
ἐν ὅπλοις μάχεσθαι· καὶ ἐπῄνει τοῦτον ὃν νῦν ὑμεῖς
ἐθεάσασθε ἐπιδεικνύμενον, κᾆτ’ ἐκέλευε θεάσασθαι. ἔδοξε
δὴ χρῆναι αὐτούς τε ἐλθεῖν ἐπὶ θέαν τἀνδρὸς καὶ ὑμᾶς
συμπαραλαβεῖν ἅμα μὲν συνθεατάς, ἅμα δὲ συμβούλους τε καὶ
κοινωνούς, ἐὰν βούλησθε, περὶ τῆς τῶν ὑέων ἐπιμελείας.
ταῦτ’ ἐστὶν ἃ ἐβουλόμεθα ὑμῖν ἀνακοινώσασθαι. ἤδη οὖν
ὑμέτερον μέρος συμβουλεύειν καὶ περὶ τούτου τοῦ μαθήματος,
εἴτε δοκεῖ χρῆναι μανθάνειν εἴτε μή, καὶ περὶ τῶν ἄλλων,
εἴ τι ἔχετε ἐπαινέσαι μάθημα νέῳ ἀνδρὶ ἢ ἐπιτήδευμα,
καὶ περὶ τῆς κοινωνίας λέγειν ὁποῖόν τι ποιήσετε. ἐγὼ μέν,
ὦ Λυσίμαχε καὶ Μελησία, ἐπαινῶ τε ὑμῶν τὴν διάνοιαν καὶ
κοινωνεῖν ἕτοιμος, οἶμαι δὲ καὶ Λάχητα τόνδε. ἀληθῆ γὰρ
οἴει, ὦ Νικία. ὡς ὅ γε ἔλεγεν ὁ Λυσίμαχος ἄρτι περὶ
τοῦ πατρὸς τοῦ αὑτοῦ τε καὶ τοῦ Μελησίου, πάνυ μοι δοκεῖ
εὖ εἰρῆσθαι καὶ εἰς ἐκείνους καὶ εἰς ἡμᾶς καὶ εἰς
ἅπαντας ὅσοι τὰ τῶν πόλεων πράττουσιν, ὅτι αὐτοῖς σχεδόν
τι ταῦτα συμβαίνει ἃ οὗτος λέγει καὶ περὶ παῖδας καὶ περὶ
τἆλλα, τὰ ἴδια ὀλιγωρεῖσθαί τε καὶ ἀμελῶς διατίθεσθαι.
ταῦτα μὲν οὖν καλῶς λέγεις, ὦ Λυσίμαχε· ὅτι δ’ ἡμᾶς μὲν
συμβούλους παρακαλεῖς ἐπὶ τὴν τῶν νεανίσκων παιδείαν, Σωκράτη
δὲ τόνδε οὐ παρακαλεῖς, θαυμάζω, πρῶτον μὲν ὄντα δημότην,
ἔπειτα ἐνταῦθα ἀεὶ τὰς διατριβὰς ποιούμενον ὅπου τί ἐστι
τῶν τοιούτων ὧν σὺ ζητεῖς περὶ τοὺς νέους ἢ μάθημα ἢ
ἐπιτήδευμα καλόν. πῶς λέγεις, ὦ Λάχης; Σωκράτης γὰρ ὅδε
τινὸς τῶν τοιούτων ἐπιμέλειαν πεποίηται; πάνυ μὲν οὖν, ὦ
Λυσίμαχε. τοῦτο μέν σοι κἂν ἐγὼ ἔχοιμι εἰπεῖν οὐ χεῖρον
Λάχητος· καὶ γὰρ αὐτῷ μοι ἔναγχος ἄνδρα προυξένησε τῷ
ὑεῖ διδάσκαλον μουσικῆς, Ἀγαθοκλέους μαθητὴν Δάμωνα, ἀνδρῶν
χαριέστατον οὐ μόνον τὴν μουσικήν, ἀλλὰ καὶ τἆλλα ὁπόσου
βούλει ἄξιον συνδιατρίβειν τηλικούτοις νεανίσκοις. οὔτοι, ὦ
Σώκρατές τε καὶ Νικία καὶ Λάχης, οἱ ἡλίκοι ἐγὼ ἔτι
γιγνώσκομεν τοὺς νεωτέρους, ἅτε κατ’ οἰκίαν τὰ πολλὰ
διατρίβοντες ὑπὸ τῆς ἡλικίας· ἀλλ’ εἴ τι καὶ σύ, ὦ παῖ
Σωφρονίσκου, ἔχεις τῷδε τῷ σαυτοῦ δημότῃ ἀγαθὸν
συμβουλεῦσαι, χρὴ συμβουλεύειν. δίκαιος δ’ εἶ· καὶ γὰρ
πατρικὸς ἡμῖν φίλος τυγχάνεις ὤν· ἀεὶ γὰρ ἐγὼ καὶ ὁ σὸς
πατὴρ ἑταίρω τε καὶ φίλω ἦμεν, καὶ πρότερον ἐκεῖνος
ἐτελεύτησε, πρίν τι ἐμοὶ διενεχθῆναι. περιφέρει δέ τίς με
καὶ μνήμη ἄρτι τῶνδε λεγόντων· τὰ γὰρ μειράκια τάδε πρὸς
ἀλλήλους οἴκοι διαλεγόμενοι θαμὰ ἐπιμέμνηνται Σωκράτους καὶ
σφόδρα ἐπαινοῦσιν· οὐ μέντοι πώποτε αὐτοὺς ἀνηρώτησα εἰ
τὸν Σωφρονίσκου λέγοιεν. ἀλλ’, ὦ παῖδες, λέγετέ μοι, ὅδ’
ἐστὶ Σωκράτης, περὶ οὗ ἑκάστοτε ἐμέμνησθε; πάνυ μὲν οὖν,
ὦ πάτερ, οὗτος. εὖ γε νὴ τὴν Ἥραν, ὦ Σώκρατες, ὅτι
ὀρθοῖς τὸν πατέρα, ἄριστον ἀνδρῶν ὄντα, καὶ ἄλλως καὶ
δὴ καὶ ὅτι οἰκεῖα τά τε σὰ ἡμῖν ὑπάρξει καὶ σοὶ τὰ
ἡμέτερα. καὶ μήν, ὦ Λυσίμαχε, μὴ ἀφίεσό γε τἀνδρός· ὡς
ἐγὼ καὶ ἄλλοθί γε αὐτὸν ἐθεασάμην οὐ μόνον τὸν πατέρα
ἀλλὰ καὶ τὴν πατρίδα ὀρθοῦντα· ἐν γὰρ τῇ ἀπὸ Δηλίου
φυγῇ μετ’ ἐμοῦ συνανεχώρει, κἀγώ σοι λέγω ὅτι εἰ οἱ
ἄλλοι ἤθελον τοιοῦτοι εἶναι, ὀρθὴ ἂν ἡμῶν ἡ πόλις ἦν
καὶ οὐκ ἂν ἔπεσε τότε τοιοῦτον πτῶμα. ὦ Σώκρατες, οὗτος
μέντοι ὁ ἔπαινός ἐστιν καλός, ὃν σὺ νῦν ἐπαινῇ ὑπ’
ἀνδρῶν ἀξίων πιστεύεσθαι καὶ εἰς ταῦτα εἰς ἃ οὗτοι
ἐπαινοῦσιν. εὖ οὖν ἴσθι ὅτι ἐγὼ ταῦτα ἀκούων χαίρω
ὅτι εὐδοκιμεῖς, καὶ σὺ δὲ ἡγοῦ με ἐν τοῖς εὐνούστατόν
σοι εἶναι. χρῆν μὲν οὖν καὶ πρότερόν γε φοιτᾶν αὐτὸν παρ’
ἡμᾶς καὶ οἰκείους ἡγεῖσθαι, ὥσπερ τὸ δίκαιον· νῦν δ’ οὖν
ἀπὸ τῆσδε τῆς ἡμέρας, ἐπειδὴ ἀνεγνωρίσαμεν ἀλλήλους, μὴ
ἄλλως ποίει, ἀλλὰ σύνισθί τε καὶ γνώριζε καὶ ἡμᾶς καὶ
τούσδε τοὺς νεωτέρους, ὅπως ἂν διασῴζητε καὶ ὑμεῖς τὴν
ἡμετέραν φιλίαν. ταῦτα μὲν οὖν καὶ σὺ ποιήσεις καὶ ἡμεῖς
σε καὶ αὖθις ὑπομνήσομεν· περὶ δὲ ὧν ἠρξάμεθα τί φατε; τί
δοκεῖ; τὸ μάθημα τοῖς μειρακίοις ἐπιτήδειον εἶναι ἢ οὔ,
τὸ μαθεῖν ἐν ὅπλοις μάχεσθαι; ἀλλὰ καὶ τούτων πέρι, ὦ
Λυσίμαχε, ἔγωγε πειράσομαι συμβουλεύειν ἄν τι δύνωμαι, καὶ
αὖ ἃ προκαλῇ πάντα ποιεῖν. δικαιότατον μέντοι μοι δοκεῖ
εἶναι ἐμὲ νεώτερον ὄντα τῶνδε καὶ ἀπειρότερον τούτων
ἀκούειν πρότερον τί λέγουσιν καὶ μανθάνειν παρ’ αὐτῶν· ἐὰν
δ’ ἔχω τι ἄλλο παρὰ τὰ ὑπὸ τούτων λεγόμενα, τότ’ ἤδη
διδάσκειν καὶ πείθειν καὶ σὲ καὶ τούτους. ἀλλ’, ὦ Νικία,
τί οὐ λέγει πότερος ὑμῶν; ἀλλ’ οὐδὲν κωλύει, ὦ Σώκρατες.
δοκεῖ γὰρ καὶ ἐμοὶ τοῦτο τὸ μάθημα τοῖς νέοις ὠφέλιμον
εἶναι ἐπίστασθαι πολλαχῇ. καὶ γὰρ τὸ μὴ ἄλλοθι
διατρίβειν, ἐν οἷς δὴ φιλοῦσιν οἱ νέοι τὰς διατριβὰς
ποιεῖσθαι ὅταν σχολὴν ἄγωσιν, ἀλλ’ ἐν τούτῳ, εὖ ἔχει,
ὅθεν καὶ τὸ σῶμα βέλτιον ἴσχειν ἀνάγκη—οὐδενὸς γὰρ τῶν
γυμνασίων φαυλότερον οὐδ’ ἐλάττω πόνον ἔχει—καὶ ἅμα
προσήκει μάλιστ’ ἐλευθέρῳ τοῦτό τε τὸ γυμνάσιον καὶ ἡ
ἱππική· οὗ γὰρ ἀγῶνος ἀθληταί ἐσμεν καὶ ἐν οἷς ἡμῖν ὁ
ἀγὼν πρόκειται, μόνοι οὗτοι γυμνάζονται οἱ ἐν τούτοις τοῖς
[τὸν] περὶ τὸν πόλεμον ὀργάνοις γυμναζόμενοι. ἔπειτα ὀνήσει
μέν τι τοῦτο τὸ μάθημα καὶ ἐν τῇ μάχῃ αὐτῇ, ὅταν ἐν
τάξει δέῃ μάχεσθαι μετὰ πολλῶν ἄλλων· μέγιστον μέντοι
αὐτοῦ ὄφελος, ὅταν λυθῶσιν αἱ τάξεις καὶ ἤδη τι δέῃ
μόνον πρὸς μόνον ἢ διώκοντα ἀμυνομένῳ τινὶ ἐπιθέσθαι ἢ
καὶ ἐν φυγῇ ἐπιτιθεμένου ἄλλου ἀμύνασθαι αὐτόν· οὔτ’
ἂν ὑπό γε ἑνὸς εἷς ὁ τοῦτ’ ἐπιστάμενος οὐδὲν ἂν
πάθοι, ἴσως δ’ οὐδὲ ὑπὸ πλειόνων, ἀλλὰ πανταχῇ ἂν
ταύτῃ πλεονεκτοῖ. ἔτι δὲ καὶ εἰς ἄλλου καλοῦ μαθήματος
ἐπιθυμίαν παρακαλεῖ τὸ τοιοῦτον· πᾶς γὰρ ἂν μαθὼν ἐν
ὅπλοις μάχεσθαι ἐπιθυμήσειε καὶ τοῦ ἑξῆς μαθήματος τοῦ
περὶ τὰς τάξεις, καὶ ταῦτα λαβὼν καὶ φιλοτιμηθεὶς ἐν αὐτοῖς
ἐπὶ πᾶν ἂν τὸ περὶ τὰς στρατηγίας ὁρμήσειε· καὶ ἤδη
δῆλον ὅτι τὰ τούτων ἐχόμενα καὶ μαθήματα πάντα καὶ
ἐπιτηδεύματα καὶ καλὰ καὶ πολλοῦ ἄξια ἀνδρὶ μαθεῖν τε καὶ
ἐπιτηδεῦσαι, ὧν καθηγήσαιτ’ ἂν τοῦτο τὸ μάθημα. προσθήσομεν
δ’ αὐτῷ οὐ σμικρὰν προσθήκην, ὅτι πάντα ἄνδρα ἐν πολέμῳ
καὶ θαρραλεώτερον καὶ ἀνδρειότερον ἂν ποιήσειεν αὐτὸν
αὑτοῦ οὐκ ὀλίγῳ αὕτη ἡ ἐπιστήμη. μὴ ἀτιμάσωμεν δὲ
εἰπεῖν, εἰ καί τῳ σμικρότερον δοκεῖ εἶναι, ὅτι καὶ
εὐσχημονέστερον ἐνταῦθα οὗ χρὴ τὸν ἄνδρα εὐσχημονέστερον
φαίνεσθαι, οὗ ἅμα καὶ δεινότερος τοῖς ἐχθροῖς φανεῖται διὰ
τὴν εὐσχημοσύνην. ἐμοὶ μὲν οὖν, ὦ Λυσίμαχε, ὥσπερ λέγω,
δοκεῖ τε χρῆναι διδάσκειν τοὺς νεανίσκους ταῦτα καὶ δῑ ἃ
δοκεῖ εἴρηκα· Λάχητος δ’, εἴ τι παρὰ ταῦτα λέγει, κἂν
αὐτὸς ἡδέως ἀκούσαιμι. ἀλλ’ ἔστι μέν, ὦ Νικία, χαλεπὸν
λέγειν περὶ ὁτουοῦν μαθήματος ὡς οὐ χρὴ μανθάνειν· πάντα
γὰρ ἐπίστασθαι ἀγαθὸν δοκεῖ εἶναι. καὶ δὴ καὶ τὸ
ὁπλιτικὸν τοῦτο, εἰ μέν ἐστιν μάθημα, ὅπερ φασὶν οἱ
διδάσκοντες, καὶ οἷον Νικίας λέγει, χρὴ αὐτὸ μανθάνειν· εἰ
δ’ ἔστιν μὲν μὴ μάθημα, ἀλλ’ ἐξαπατῶσιν οἱ ὑπισχνούμενοι,
ἢ μάθημα μὲν τυγχάνει ὄν, μὴ μέντοι πάνυ σπουδαῖον, τί
καὶ δέοι ἂν αὐτὸ μανθάνειν; λέγω δὲ ταῦτα περὶ αὐτοῦ εἰς
τάδε ἀποβλέψας, ὅτι οἶμαι ἐγὼ τοῦτο, εἰ τὶ ἦν, οὐκ ἂν
λεληθέναι Λακεδαιμονίους, οἷς οὐδὲν ἄλλο μέλει ἐν τῷ βίῳ
ἢ τοῦτο ζητεῖν καὶ ἐπιτηδεύειν, ὅτι ἂν μαθόντες καὶ
ἐπιτηδεύσαντες πλεονεκτοῖεν τῶν ἄλλων περὶ τὸν πόλεμον. εἰ
δ’ ἐκείνους λέληθεν, ἀλλ’ οὐ τούτους γε τοὺς διδασκάλους
αὐτοῦ λέληθεν αὐτὸ τοῦτο, ὅτι ἐκεῖνοι μάλιστα τῶν
Ἑλλήνων σπουδάζουσιν ἐπὶ τοῖς τοιούτοις καὶ ὅτι παρ’
ἐκείνοις ἄν τις τιμηθεὶς εἰς ταῦτα καὶ παρὰ τῶν ἄλλων
πλεῖστ’ ἂν ἐργάζοιτο χρήματα, ὥσπερ γε καὶ τραγῳδίας
ποιητὴς παρ’ ἡμῖν τιμηθείς. τοιγάρτοι ὃς ἂν οἴηται
τραγῳδίαν καλῶς ποιεῖν, οὐκ ἔξωθεν κύκλῳ περὶ τὴν Ἀττικὴν
κατὰ τὰς ἄλλας πόλεις ἐπιδεικνύμενος περιέρχεται, ἀλλ’
εὐθὺς δεῦρο φέρεται καὶ τοῖσδ’ ἐπιδείκνυσιν εἰκότως· τοὺς
δὲ ἐν ὅπλοις μαχομένους ἐγὼ τούτους ὁρῶ τὴν μὲν
Λακεδαίμονα ἡγουμένους εἶναι ἄβατον ἱερὸν καὶ οὐδὲ ἄκρῳ
ποδὶ ἐπιβαίνοντας, κύκλῳ δὲ περιιόντας αὐτὴν καὶ πᾶσι
μᾶλλον ἐπιδεικνυμένους, καὶ μάλιστα τούτοις οἳ κἂν αὐτοὶ
ὁμολογήσειαν πολλοὺς σφῶν προτέρους εἶναι πρὸς τὰ τοῦ
πολέμου. ἔπειτα, ὦ Λυσίμαχε, οὐ πάνυ ὀλίγοις ἐγὼ τούτων
παραγέγονα ἐν αὐτῷ τῷ ἔργῳ, καὶ ὁρῶ οἷοί εἰσιν.
ἔξεστι δὲ καὶ αὐτόθεν ἡμῖν σκέψασθαι. ὥσπερ γὰρ ἐπίτηδες
οὐδεὶς πώποτ’ εὐδόκιμος γέγονεν ἐν τῷ πολέμῳ ἀνὴρ τῶν
τὰ ὁπλιτικὰ ἐπιτηδευσάντων. καίτοι εἴς γε τἆλλα πάντα ἐκ
τούτων οἱ ὀνομαστοὶ γίγνονται, ἐκ τῶν ἐπιτηδευσάντων
ἕκαστα· οὗτοι δ’, ὡς ἔοικε, παρὰ τοὺς ἄλλους οὕτω σφόδρα
εἰς τοῦτο δεδυστυχήκασιν. ἐπεὶ καὶ τοῦτον τὸν Στησίλεων, ὃν
ὑμεῖς μετ’ ἐμοῦ ἐν τοσούτῳ ὄχλῳ ἐθεάσασθε ἐπιδεικνύμενον
καὶ τὰ μεγάλα περὶ αὑτοῦ λέγοντα ἃ ἔλεγεν, ἑτέρωθι ἐγὼ
κάλλιον ἐθεασάμην ἐν τῇ ἀληθείᾳ ὡς ἀληθῶς ἐπιδεικνύμενον
οὐχ ἑκόντα. προσβαλούσης γὰρ τῆς νεὼς ἐφ’ ᾗ ἐπεβάτευεν
πρὸς ὁλκάδα τινά, ἐμάχετο ἔχων δορυδρέπανον, διαφέρον δὴ
ὅπλον ἅτε καὶ αὐτὸς τῶν ἄλλων διαφέρων. τὰ μὲν οὖν
ἄλλα οὐκ ἄξια λέγειν περὶ τἀνδρός, τὸ δὲ σόφισμα τὸ τοῦ
δρεπάνου τοῦ πρὸς τῇ λόγχῃ οἷον ἀπέβη. μαχομένου γὰρ
αὐτοῦ ἐνέσχετό που ἐν τοῖς τῆς νεὼς σκεύεσιν καὶ
ἀντελάβετο· εἷλκεν οὖν ὁ Στησίλεως βουλόμενος ἀπολῦσαι,
καὶ οὐχ οἷός τ’ ἦν, ἡ δὲ ναῦς τὴν ναῦν παρῄει. τέως
μὲν οὖν παρέθει ἐν τῇ νηὶ ἀντεχόμενος τοῦ δόρατος· ἐπεὶ
δὲ δὴ παρημείβετο ἡ ναῦς τὴν ναῦν καὶ ἐπέσπα αὐτὸν τοῦ
δόρατος ἐχόμενον, ἐφίει τὸ δόρυ διὰ τῆς χειρός, ἕως
ἄκρου τοῦ στύρακος ἀντελάβετο. ἦν δὲ γέλως καὶ κρότος
ὑπὸ τῶν ἐκ τῆς ὁλκάδος ἐπί τε τῷ σχήματι αὐτοῦ, καὶ
ἐπειδὴ βαλόντος τινὸς λίθῳ παρὰ τοὺς πόδας αὐτοῦ ἐπὶ τὸ
κατάστρωμα ἀφίεται τοῦ δόρατος, τότ’ ἤδη καὶ οἱ ἐκ τῆς
τριήρους οὐκέτι οἷοί τ’ ἦσαν τὸν γέλωτα κατέχειν, ὁρῶντες
αἰωρούμενον ἐκ τῆς ὁλκάδος τὸ δορυδρέπανον ἐκεῖνο. ἴσως
μὲν οὖν εἴη ἂν τὶ ταῦτα, ὥσπερ Νικίας λέγει· οἷς δ’
οὖν ἐγὼ ἐντετύχηκα, τοιαῦτ’ ἄττα ἐστίν. ὃ οὖν καὶ ἐξ
ἀρχῆς εἶπον, εἴτε οὕτω σμικρὰς ὠφελίας ἔχει μάθημα ὄν,
εἴτε μὴ ὂν φασὶ καὶ προσποιοῦνται αὐτὸ εἶναι μάθημα, οὐκ
ἄξιον ἐπιχειρεῖν μανθάνειν. καὶ γὰρ οὖν μοι δοκεῖ, εἰ μὲν
δειλός τις ὢν οἴοιτο αὐτὸ ἐπίστασθαι, θρασύτερος ἂν δῑ
αὐτὸ γενόμενος ἐπιφανέστερος γένοιτο οἷος ἦν, εἰ δὲ
ἀνδρεῖος, φυλαττόμενος ἂν ὑπὸ τῶν ἀνθρώπων, εἰ καὶ
σμικρὸν ἐξαμάρτοι, μεγάλας ἂν διαβολὰς ἴσχειν· ἐπίφθονος
γὰρ ἡ προσποίησις τῆς τοιαύτης ἐπιστήμης, ὥστ’ εἰ μή τι
θαυμαστὸν ὅσον διαφέρει τῇ ἀρετῇ τῶν ἄλλων, οὐκ ἔσθ’
ὅπως ἄν τις φύγοι τὸ καταγέλαστος γενέσθαι φάσκων ἔχειν
ταύτην τὴν ἐπιστήμην. τοιαύτη τις ἔμοιγε δοκεῖ, ὦ Λυσίμαχε,
ἡ περὶ τοῦτο τὸ μάθημα εἶναι σπουδή· χρὴ δ’ ὅπερ σοι ἐξ
ἀρχῆς ἔλεγον, καὶ Σωκράτη τόνδε μὴ ἀφιέναι, ἀλλὰ δεῖσθαι
συμβουλεύειν ὅπῃ δοκεῖ αὐτῷ περὶ τοῦ προκειμένου. ἀλλὰ
δέομαι ἔγωγε, ὦ Σώκρατες· καὶ γὰρ ὥσπερ τοῦ
ἐπιδιακρινοῦντος δοκεῖ μοι δεῖν ἡμῖν ἡ βουλή. εἰ μὲν γὰρ
συνεφερέσθην τώδε, ἧττον ἂν τοῦ τοιούτου ἔδει· νῦν δὲ τὴν
ἐναντίαν γάρ, ὡς ὁρᾷς, Λάχης Νικίᾳ ἔθετο, εὖ δὴ ἔχει
ἀκοῦσαι καὶ σοῦ ποτέρῳ τοῖν ἀνδροῖν σύμψηφος εἶ. τί δέ,
ὦ Λυσίμαχε; ὁπότερ’ ἂν οἱ πλείους ἐπαινῶσιν ἡμῶν,
τούτοις μέλλεις χρῆσθαι; τί γὰρ ἄν τις καὶ ποιοῖ, ὦ
Σώκρατες; ἦ καὶ σύ, ὦ Μελησία, οὕτως ἂν ποιοῖς; κἂν
εἴ τις περὶ ἀγωνίας τοῦ ὑέος σοι βουλὴ εἴη τί χρὴ
ἀσκεῖν, ἆρα τοῖς πλείοσιν ἂν ἡμῶν πείθοιο, ἢ ’κείνῳ
ὅστις τυγχάνει ὑπὸ παιδοτρίβῃ ἀγαθῷ πεπαιδευμένος καὶ
ἠσκηκώς; ἐκείνῳ εἰκός γε, ὦ Σώκρατες. αὐτῷ ἄρ’ ἂν
μᾶλλον πείθοιο ἢ τέτταρσιν οὖσιν ἡμῖν; ἴσως. ἐπιστήμῃ
γὰρ οἶμαι δεῖ κρίνεσθαι ἀλλ’ οὐ πλήθει τὸ μέλλον καλῶς
κριθήσεσθαι. πῶς γὰρ οὔ; οὐκοῦν καὶ νῦν χρὴ πρῶτον αὐτὸ
τοῦτο σκέψασθαι, εἰ ἔστιν τις ἡμῶν τεχνικὸς περὶ οὗ
βουλευόμεθα ἢ οὔ· καὶ εἰ μὲν ἔστιν, ἐκείνῳ πείθεσθαι
ἑνὶ ὄντι, τοὺς δ’ ἄλλους ἐᾶν, εἰ δὲ μή, ἄλλον τινὰ
ζητεῖν. ἢ περὶ σμικροῦ οἴεσθε νυνὶ κινδυνεύειν καὶ σὺ καὶ
Λυσίμαχος ἀλλ’ οὐ περὶ τούτου τοῦ κτήματος ὃ τῶν ὑμετέρων
μέγιστον ὂν τυγχάνει; ὑέων γάρ που ἢ χρηστῶν ἢ τἀναντία
γενομένων καὶ πᾶς ὁ οἶκος ὁ τοῦ πατρὸς οὕτως οἰκήσεται,
ὁποῖοι ἄν τινες οἱ παῖδες γένωνται. ἀληθῆ λέγεις. πολλὴν
ἄρα δεῖ προμηθίαν αὐτοῦ ἔχειν. πάνυ γε. πῶς οὖν, ὃ ἐγὼ
ἄρτι ἔλεγον, ἐσκοποῦμεν ἄν, εἰ ἐβουλόμεθα σκέψασθαι τίς
ἡμῶν περὶ ἀγωνίαν τεχνικώτατος; ἆρ’ οὐχ ὁ μαθὼν καὶ
ἐπιτηδεύσας, ᾧ καὶ διδάσκαλοι ἀγαθοὶ γεγονότες ἦσαν
αὐτοῦ τούτου; ἔμοιγε δοκεῖ. οὐκοῦν ἔτι πρότερον, τίνος
ὄντος τούτου [οὗ] ζητοῦμεν τοὺς διδασκάλους; πῶς λέγεις;
ὧδε ἴσως μᾶλλον κατάδηλον ἔσται. οὔ μοι δοκεῖ ἐξ ἀρχῆς
ἡμῖν ὡμολογῆσθαι τί ποτ’ ἔστιν περὶ οὗ βουλευόμεθα [καὶ
σκεπτόμεθα], ὅστις ἡμῶν τεχνικὸς καὶ τούτου ἕνεκα
διδασκάλους ἐκτήσατο, καὶ ὅστις μή. οὐ γάρ, ὦ Σώκρατες,
περὶ τοῦ ἐν ὅπλοις μάχεσθαι σκοποῦμεν, εἴτε χρὴ αὐτὸ τοὺς
νεανίσκους μανθάνειν εἴτε μή; πάνυ μὲν οὖν, ὦ Νικία. ἀλλ’
ὅταν περὶ φαρμάκου τίς του πρὸς ὀφθαλμοὺς σκοπῆται, εἴτε
χρὴ αὐτὸ ὑπαλείφεσθαι εἴτε μή, πότερον οἴει τότε εἶναι
τὴν βουλὴν περὶ τοῦ φαρμάκου ἢ περὶ τῶν ὀφθαλμῶν; περὶ
τῶν ὀφθαλμῶν. οὐκοῦν καὶ ὅταν ἵππῳ χαλινὸν σκοπῆταί τις
εἰ προσοιστέον ἢ μή, καὶ ὁπότε, τότε που περὶ τοῦ ἵππου
βουλεύεται ἀλλ’ οὐ περὶ τοῦ χαλινοῦ; ἀληθῆ. οὐκοῦν ἑνὶ
λόγῳ, ὅταν τίς τι ἕνεκά του σκοπῇ, περὶ ἐκείνου ἡ βουλὴ
τυγχάνει οὖσα οὗ ἕνεκα ἐσκόπει, ἀλλ’ οὐ περὶ τοῦ ὃ
ἕνεκα ἄλλου ἐζήτει. ἀνάγκη. δεῖ ἄρα καὶ τὸν σύμβουλον
σκοπεῖν ἆρα τεχνικός ἐστιν εἰς ἐκείνου θεραπείαν, οὗ
ἕνεκα σκοπούμενοι σκοποῦμεν. πάνυ γε. οὐκοῦν νῦν φαμεν περὶ
μαθήματος σκοπεῖν τῆς ψυχῆς ἕνεκα τῆς τῶν νεανίσκων; ναί.
εἴ τις ἄρα ἡμῶν τεχνικὸς περὶ ψυχῆς θεραπείαν καὶ οἷός
τε καλῶς τοῦτο θεραπεῦσαι, καὶ ὅτῳ διδάσκαλοι ἀγαθοὶ
γεγόνασιν, τοῦτο σκεπτέον. τί δέ, ὦ Σώκρατες; οὔπω ἑώρακας
ἄνευ διδασκάλων τεχνικωτέρους γεγονότας εἰς ἔνια ἢ μετὰ
διδασκάλων; ἔγωγε, ὦ Λάχης· οἷς γε σὺ οὐκ ἂν ἐθέλοις
πιστεῦσαι, εἰ φαῖεν ἀγαθοὶ εἶναι δημιουργοί, εἰ μή τί σοι
τῆς αὑτῶν τέχνης ἔργον ἔχοιεν ἐπιδεῖξαι εὖ εἰργασμένον,
καὶ ἓν καὶ πλείω. τοῦτο μὲν ἀληθῆ λέγεις. καὶ ἡμᾶς ἄρα
δεῖ, ὦ Λάχης τε καὶ Νικία—ἐπειδὴ Λυσίμαχος καὶ Μελησίας
εἰς συμβουλὴν παρεκαλεσάτην ἡμᾶς περὶ τοῖν ὑέοιν,
προθυμούμενοι αὐτοῖν ὅτι ἀρίστας γενέσθαι τὰς ψυχάς—εἰ μέν
φαμεν ἔχειν, ἐπιδεῖξαι αὐτοῖς καὶ διδασκάλους οἵτινες
[ἡμῶν γεγόνασιν] αὐτοὶ πρῶτον ἀγαθοὶ ὄντες καὶ πολλῶν
νέων τεθεραπευκότες ψυχὰς ἔπειτα καὶ ἡμᾶς διδάξαντες
φαίνονται· ἢ εἴ τις ἡμῶν αὐτῶν ἑαυτῷ διδάσκαλον μὲν οὔ
φησι γεγονέναι, ἀλλ’ οὖν ἔργα αὐτὸν αὑτοῦ ἔχειν εἰπεῖν
καὶ ἐπιδεῖξαι τίνες Ἀθηναίων ἢ τῶν ξένων, ἢ δοῦλοι ἢ
ἐλεύθεροι, δῑ ἐκεῖνον ὁμολογουμένως ἀγαθοὶ γεγόνασιν· εἰ
δὲ μηδὲν ἡμῖν τούτων ὑπάρχει, ἄλλους κελεύειν ζητεῖν καὶ
μὴ ἐν ἑταίρων ἀνδρῶν ὑέσιν κινδυνεύειν διαφθείροντας τὴν
μεγίστην αἰτίαν ἔχειν ὑπὸ τῶν οἰκειοτάτων. ἐγὼ μὲν οὖν,
ὦ Λυσίμαχέ τε καὶ Μελησία, πρῶτος περὶ ἐμαυτοῦ λέγω ὅτι
διδάσκαλός μοι οὐ γέγονε τούτου πέρι. καίτοι ἐπιθυμῶ γε τοῦ
πράγματος ἐκ νέου ἀρξάμενος. ἀλλὰ τοῖς μὲν σοφισταῖς οὐκ
ἔχω τελεῖν μισθούς, οἵπερ μόνοι ἐπηγγέλλοντό με οἷοί τ’
εἶναι ποιῆσαι καλόν τε κἀγαθόν· αὐτὸς δ’ αὖ εὑρεῖν τὴν
τέχνην ἀδυνατῶ ἔτι νυνί. εἰ δὲ Νικίας ἢ Λάχης ηὕρηκεν
ἢ μεμάθηκεν, οὐκ ἂν θαυμάσαιμι· καὶ γὰρ χρήμασιν ἐμοῦ
δυνατώτεροι, ὥστε μαθεῖν παρ’ ἄλλων, καὶ ἅμα πρεσβύτεροι,
ὥστε ἤδη ηὑρηκέναι. δοκοῦσι δή μοι δυνατοὶ εἶναι παιδεῦσαι
ἄνθρωπον· οὐ γὰρ ἄν ποτε ἀδεῶς ἀπεφαίνοντο περὶ
ἐπιτηδευμάτων νέῳ χρηστῶν τε καὶ πονηρῶν, εἰ μὴ αὑτοῖς
ἐπίστευον ἱκανῶς εἰδέναι. τὰ μὲν οὖν ἄλλα ἔγωγε τούτοις
πιστεύω· ὅτι δὲ διαφέρεσθον ἀλλήλοιν, ἐθαύμασα. τοῦτο οὖν
σου ἐγὼ ἀντιδέομαι, ὦ Λυσίμαχε· καθάπερ ἄρτι Λάχης μὴ
ἀφίεσθαί σε ἐμοῦ διεκελεύετο ἀλλὰ ἐρωτᾶν, καὶ ἐγὼ νῦν
παρακελεύομαί σοι μὴ ἀφίεσθαι Λάχητος μηδὲ Νικίου, ἀλλ’
ἐρωτᾶν λέγοντα ὅτι ὁ μὲν Σωκράτης οὔ φησιν ἐπαΐειν περὶ
τοῦ πράγματος οὐδ’ ἱκανὸς εἶναι διακρῖναι ὁπότερος ὑμῶν
ἀληθῆ λέγει—οὔτε γὰρ εὑρετὴς οὔτε μαθητὴς οὐδενὸς περὶ
τῶν τοιούτων γεγονέναι—σὺ δ’, ὦ Λάχης καὶ Νικία, εἴπετον
ἡμῖν ἑκάτερος τίνι δὴ δεινοτάτῳ συγγεγόνατον περὶ τῆς τῶν
νέων τροφῆς, καὶ πότερα μαθόντε παρά του ἐπίστασθον ἢ αὐτὼ
ἐξευρόντε, καὶ εἰ μὲν μαθόντε, τίς ὁ διδάσκαλος ἑκατέρῳ
καὶ τίνες ἄλλοι ὁμότεχνοι αὐτοῖς, ἵν’, ἂν μὴ ὑμῖν
σχολὴ ᾖ ὑπὸ τῶν τῆς πόλεως πραγμάτων, ἐπ’ ἐκείνους
ἴωμεν καὶ πείθωμεν ἢ δώροις ἢ χάρισιν ἢ ἀμφότερα
ἐπιμεληθῆναι καὶ τῶν ἡμετέρων καὶ τῶν ὑμετέρων παίδων,
ὅπως μὴ καταισχύνωσι τοὺς αὑτῶν προγόνους φαῦλοι γενόμενοι·
εἰ δ’ αὐτοὶ εὑρεταὶ γεγονότε τοῦ τοιούτου, δότε παράδειγμα
τίνων ἤδη ἄλλων ἐπιμεληθέντες ἐκ φαύλων καλούς τε κἀγαθοὺς
ἐποιήσατε. εἰ γὰρ νῦν πρῶτον ἄρξεσθε παιδεύειν, σκοπεῖν χρὴ
μὴ οὐκ ἐν τῷ Καρὶ ὑμῖν ὁ κίνδυνος κινδυνεύηται, ἀλλ’ ἐν
τοῖς ὑέσι τε καὶ ἐν τοῖς τῶν φίλων παισί, καὶ ἀτεχνῶς τὸ
λεγόμενον κατὰ τὴν παροιμίαν ὑμῖν συμβαίνῃ ἐν πίθῳ ἡ
κεραμεία γιγνομένη. λέγετε οὖν τί τούτων ἢ φατὲ ὑμῖν
ὑπάρχειν τε καὶ προσήκειν ἢ οὔ φατε. ταῦτ’, ὦ Λυσίμαχε,
παρ’ αὐτῶν πυνθάνου τε καὶ μὴ μεθίει τοὺς ἄνδρας. καλῶς μὲν
ἔμοιγε δοκεῖ, ὦ ἄνδρες, Σωκράτης λέγειν· εἰ δὲ βουλομένοις
ὑμῖν ἐστι περὶ τῶν τοιούτων ἐρωτᾶσθαί τε καὶ διδόναι
λόγον, αὐτοὺς δὴ χρὴ γιγνώσκειν, ὦ Νικία τε καὶ Λάχης.
ἐμοὶ μὲν γὰρ καὶ Μελησίᾳ τῷδε δῆλον ὅτι ἡδομένοις ἂν
εἴη εἰ πάντα ἃ Σωκράτης ἐρωτᾷ ἐθέλοιτε λόγῳ διεξιέναι·
καὶ γὰρ ἐξ ἀρχῆς ἐντεῦθεν ἠρχόμην λέγων, ὅτι εἰς
συμβουλὴν διὰ ταῦτα ὑμᾶς παρακαλέσαιμεν, ὅτι μεμεληκέναι
ὑμῖν ἡγούμεθα, ὡς εἰκός, περὶ τῶν τοιούτων, καὶ ἄλλως
καὶ ἐπειδὴ οἱ παῖδες ὑμῖν ὀλίγου ὥσπερ οἱ ἡμέτεροι
ἡλικίαν ἔχουσι παιδεύεσθαι. εἰ οὖν ὑμῖν μή τι διαφέρει,
εἴπατε καὶ κοινῇ μετὰ Σωκράτους σκέψασθε, διδόντες τε καὶ
δεχόμενοι λόγον παρ’ ἀλλήλων· εὖ γὰρ καὶ τοῦτο λέγει ὅδε,
ὅτι περὶ τοῦ μεγίστου νῦν βουλευόμεθα τῶν ἡμετέρων. ἀλλ’
ὁρᾶτε εἰ δοκεῖ χρῆναι οὕτω ποιεῖν. ὦ Λυσίμαχε, δοκεῖς μοι
ὡς ἀληθῶς Σωκράτη πατρόθεν γιγνώσκειν μόνον, αὐτῷ δ’ οὐ
συγγεγονέναι ἀλλ’ ἢ παιδὶ ὄντι, εἴ που ἐν τοῖς δημόταις
μετὰ τοῦ πατρὸς ἀκολουθῶν ἐπλησίασέν σοι ἢ ἐν ἱερῷ ἢ
ἐν ἄλλῳ τῳ συλλόγῳ τῶν δημοτῶν· ἐπειδὴ δὲ πρεσβύτερος
γέγονεν, οὐκ ἐντετυχηκὼς τῷ ἀνδρὶ δῆλος ἔτι εἶ. τί
μάλιστα, ὦ Νικία; οὔ μοι δοκεῖς εἰδέναι ὅτι ὃς ἂν
ἐγγύτατα Σωκράτους ᾖ [λόγῳ ὥσπερ γένει] καὶ πλησιάζῃ
διαλεγόμενος, ἀνάγκη αὐτῷ, ἐὰν ἄρα καὶ περὶ ἄλλου του
πρότερον ἄρξηται διαλέγεσθαι, μὴ παύεσθαι ὑπὸ τούτου
περιαγόμενον τῷ λόγῳ, πρὶν <ἂν> ἐμπέσῃ εἰς τὸ διδόναι
περὶ αὑτοῦ λόγον, ὅντινα τρόπον νῦν τε ζῇ καὶ ὅντινα τὸν
παρεληλυθότα βίον βεβίωκεν· ἐπειδὰν δ’ ἐμπέσῃ, ὅτι οὐ
πρότερον αὐτὸν ἀφήσει Σωκράτης, πρὶν ἂν βασανίσῃ ταῦτα
εὖ τε καὶ καλῶς ἅπαντα. ἐγὼ δὲ συνήθης τέ εἰμι τῷδε καὶ
οἶδ’ ὅτι ἀνάγκη ὑπὸ τούτου πάσχειν ταῦτα, καὶ ἔτι γε
αὐτὸς ὅτι πείσομαι ταῦτα εὖ οἶδα· χαίρω γάρ, ὦ
Λυσίμαχε, τῷ ἀνδρὶ πλησιάζων, καὶ οὐδὲν οἶμαι κακὸν
εἶναι τὸ ὑπομιμνῄσκεσθαι ὅτι μὴ καλῶς ἢ πεποιήκαμεν ἢ
ποιοῦμεν, ἀλλ’ εἰς τὸν ἔπειτα βίον προμηθέστερον ἀνάγκη
εἶναι τὸν ταῦτα μὴ φεύγοντα ἀλλ’ ἐθέλοντα κατὰ τὸ τοῦ
Σόλωνος καὶ ἀξιοῦντα μανθάνειν ἕωσπερ ἂν ζῇ, καὶ μὴ
οἰόμενον αὐτῷ τὸ γῆρας νοῦν ἔχον προσιέναι. ἐμοὶ μὲν
οὖν οὐδὲν ἄηθες οὐδ’ αὖ ἀηδὲς ὑπὸ Σωκράτους
βασανίζεσθαι, ἀλλὰ καὶ πάλαι σχεδόν τι ἠπιστάμην ὅτι οὐ
περὶ τῶν μειρακίων ἡμῖν ὁ λόγος ἔσοιτο Σωκράτους παρόντος,
ἀλλὰ περὶ ἡμῶν αὐτῶν. ὅπερ οὖν λέγω, τὸ μὲν ἐμὸν
οὐδὲν κωλύει Σωκράτει συνδιατρίβειν ὅπως οὗτος βούλεται·
Λάχητα δὲ τόνδε ὅρα ὅπως ἔχει περὶ τοῦ τοιούτου. ἁπλοῦν
τό γ’ ἐμόν, ὦ Νικία, περὶ λόγων ἐστίν, εἰ δὲ βούλει, οὐχ
ἁπλοῦν ἀλλὰ διπλοῦν· καὶ γὰρ ἂν δόξαιμί τῳ φιλόλογος
εἶναι καὶ αὖ μισόλογος. ὅταν μὲν γὰρ ἀκούω ἀνδρὸς περὶ
ἀρετῆς διαλεγομένου ἢ περί τινος σοφίας ὡς ἀληθῶς ὄντος
ἀνδρὸς καὶ ἀξίου τῶν λόγων ὧν λέγει, χαίρω ὑπερφυῶς,
θεώμενος ἅμα τόν τε λέγοντα καὶ τὰ λεγόμενα ὅτι πρέποντα
ἀλλήλοις καὶ ἁρμόττοντά ἐστι. καὶ κομιδῇ μοι δοκεῖ
μουσικὸς ὁ τοιοῦτος εἶναι, ἁρμονίαν καλλίστην ἡρμοσμένος οὐ
λύραν οὐδὲ παιδιᾶς ὄργανα, ἀλλὰ τῷ ὄντι [ζῆν ἡρμοσμένος
οὗ] αὐτὸς αὑτοῦ τὸν βίον σύμφωνον τοῖς λόγοις πρὸς τὰ
ἔργα, ἀτεχνῶς δωριστὶ ἀλλ’ οὐκ ἰαστί, οἴομαι δὲ οὐδὲ
φρυγιστὶ οὐδὲ λυδιστί, ἀλλ’ ἥπερ μόνη Ἑλληνική ἐστιν
ἁρμονία. ὁ μὲν οὖν τοιοῦτος χαίρειν με ποιεῖ φθεγγόμενος
καὶ δοκεῖν ὁτῳοῦν φιλόλογον εἶναι—οὕτω σφόδρα ἀποδέχομαι
παρ’ αὐτοῦ τὰ λεγόμενα—ὁ δὲ τἀναντία τούτου πράττων λυπεῖ
με, ὅσῳ ἂν δοκῇ ἄμεινον λέγειν, τοσούτῳ μᾶλλον, καὶ
ποιεῖ αὖ δοκεῖν εἶναι μισόλογον. Σωκράτους δ’ ἐγὼ τῶν μὲν
λόγων οὐκ ἔμπειρός εἰμι, ἀλλὰ πρότερον, ὡς ἔοικε, τῶν
ἔργων ἐπειράθην, καὶ ἐκεῖ αὐτὸν ηὗρον ἄξιον ὄντα λόγων
καλῶν καὶ πάσης παρρησίας. εἰ οὖν καὶ τοῦτο ἔχει,
συμβούλομαι τἀνδρί, καὶ ἥδιστ’ ἂν ἐξεταζοίμην ὑπὸ τοῦ
τοιούτου, καὶ οὐκ ἂν ἀχθοίμην μανθάνων, ἀλλὰ καὶ ἐγὼ τῷ
Σόλωνι, ἓν μόνον προσλαβών, συγχωρῶ· γηράσκων γὰρ πολλὰ
διδάσκεσθαι ἐθέλω ὑπὸ χρηστῶν μόνον. τοῦτο γάρ μοι
συγχωρείτω, ἀγαθὸν καὶ αὐτὸν εἶναι τὸν διδάσκαλον, ἵνα μὴ
δυσμαθὴς φαίνωμαι ἀηδῶς μανθάνων· εἰ δὲ νεώτερος ὁ διδάσκων
ἔσται ἢ μήπω ἐν δόξῃ ὢν ἤ τι ἄλλο τῶν τοιούτων ἔχων,
οὐδέν μοι μέλει. σοὶ οὖν, ὦ Σώκρατες, ἐγὼ ἐπαγγέλλομαι
καὶ διδάσκειν καὶ ἐλέγχειν ἐμὲ ὅτι ἂν βούλῃ, καὶ
μανθάνειν γε ὅτι αὖ ἐγὼ οἶδα· οὕτω σὺ παρ’ ἐμοὶ
διάκεισαι ἀπ’ ἐκείνης τῆς ἡμέρας ᾗ μετ’ ἐμοῦ
συνδιεκινδύνευσας καὶ ἔδωκας σαυτοῦ πεῖραν ἀρετῆς ἣν χρὴ
διδόναι τὸν μέλλοντα δικαίως δώσειν. λέγ’ οὖν ὅτι σοι
φίλον, μηδὲν τὴν ἡμετέραν ἡλικίαν ὑπόλογον ποιούμενος. οὐ
τὰ ὑμέτερα, ὡς ἔοικεν, αἰτιασόμεθα μὴ οὐχ ἕτοιμα εἶναι
καὶ συμβουλεύειν καὶ συσκοπεῖν. ἀλλ’ ἡμέτερον δὴ ἔργον, ὦ
Σώκρατες—ἕνα γάρ σε ἔγωγε ἡμῶν τίθημι—σκόπει οὖν ἀντ’
ἐμοῦ ὑπὲρ τῶν νεανίσκων ὅτι δεόμεθα παρὰ τῶνδε
πυνθάνεσθαι, καὶ συμβούλευε διαλεγόμενος τούτοις. ἐγὼ μὲν γὰρ
καὶ ἐπιλανθάνομαι ἤδη τὰ πολλὰ διὰ τὴν ἡλικίαν ὧν ἂν
διανοηθῶ ἐρέσθαι καὶ αὖ ἃ ἂν ἀκούσω· ἐὰν δὲ μεταξὺ
ἄλλοι λόγοι γένωνται, οὐ πάνυ μέμνημαι. ὑμεῖς οὖν λέγετε
καὶ διέξιτε πρὸς ὑμᾶς αὐτοὺς περὶ ὧν προυθέμεθα· ἐγὼ δ’
ἀκούσομαι καὶ ἀκούσας αὖ μετὰ Μελησίου τοῦδε ποιήσω τοῦτο
ὅτι ἂν καὶ ὑμῖν δοκῇ. πειστέον, ὦ Νικία τε καὶ Λάχης,
Λυσιμάχῳ καὶ Μελησίᾳ. ἃ μὲν οὖν νυνδὴ ἐπεχειρήσαμεν
σκοπεῖν, τίνες οἱ διδάσκαλοι ἡμῖν τῆς τοιαύτης παιδείας
γεγόνασιν ἢ τίνας ἄλλους βελτίους πεποιήκαμεν, ἴσως μὲν οὐ
κακῶς εἶχεν ἐξετάζειν καὶ τὰ τοιαῦτα ἡμᾶς αὐτούς· ἀλλ’
οἶμαι καὶ ἡ τοιάδε σκέψις εἰς ταὐτὸν φέρει, σχεδὸν δέ τι
καὶ μᾶλλον ἐξ ἀρχῆς εἴη ἄν. εἰ γὰρ τυγχάνομεν
ἐπιστάμενοι ὁτουοῦν πέρι ὅτι παραγενόμενόν τῳ βέλτιον
ποιεῖ ἐκεῖνο ᾧ παρεγένετο, καὶ προσέτι οἷοί τέ ἐσμεν
αὐτὸ ποιεῖν παραγίγνεσθαι ἐκείνῳ, δῆλον ὅτι αὐτό γε
ἴσμεν τοῦτο οὗ πέρι σύμβουλοι ἂν γενοίμεθα ὡς ἄν τις
αὐτὸ ῥᾷστα καὶ ἄριστ’ ἂν κτήσαιτο. ἴσως οὖν οὐ
μανθάνετέ μου ὅτι λέγω, ἀλλ’ ὧδε ῥᾷον μαθήσεσθε. εἰ
τυγχάνομεν ἐπιστάμενοι ὅτι ὄψις παραγενομένη ὀφθαλμοῖς
βελτίους ποιεῖ ἐκείνους οἷς παρεγένετο, καὶ προσέτι οἷοί
τ’ ἐσμὲν ποιεῖν αὐτὴν παραγίγνεσθαι ὄμμασι, δῆλον ὅτι
ὄψιν γε ἴσμεν αὐτὴν ὅτι ποτ’ ἔστιν, ἧς πέρι σύμβουλοι
ἂν γενοίμεθα ὡς ἄν τις αὐτὴν ῥᾷστα καὶ ἄριστα κτήσαιτο.
εἰ γὰρ μηδ’ αὐτὸ τοῦτο εἰδεῖμεν, ὅτι ποτ’ ἔστιν ὄψις ἢ
ὅτι ἔστιν ἀκοή, σχολῇ ἂν σύμβουλοί γε ἄξιοι λόγου
γενοίμεθα καὶ ἰατροὶ ἢ περὶ ὀφθαλμῶν ἢ περὶ ὤτων,
ὅντινα τρόπον ἀκοὴν ἢ ὄψιν κάλλιστ’ ἂν κτήσαιτό τις.
ἀληθῆ λέγεις, ὦ Σώκρατες. οὐκοῦν, ὦ Λάχης, καὶ νῦν ἡμᾶς
τώδε παρακαλεῖτον εἰς συμβουλήν, τίν’ ἂν τρόπον τοῖς ὑέσιν
αὐτῶν ἀρετὴ παραγενομένη ταῖς ψυχαῖς ἀμείνους ποιήσειε;
πάνυ γε. ἆρ’ οὖν ἡμῖν τοῦτό γ’ ὑπάρχειν δεῖ, τὸ εἰδέναι
ὅτι ποτ’ ἔστιν ἀρετή; εἰ γάρ που μηδ’ ἀρετὴν εἰδεῖμεν τὸ
παράπαν ὅτι ποτε τυγχάνει ὄν, τίν’ ἂν τρόπον τούτου
σύμβουλοι γενοίμεθ’ ἂν ὁτῳοῦν, ὅπως ἂν αὐτὸ κάλλιστα
κτήσαιτο; οὐδένα, ἔμοιγε δοκεῖ, ὦ Σώκρατες. φαμὲν ἄρα, ὦ
Λάχης, εἰδέναι αὐτὸ ὅτι ἔστιν. φαμὲν μέντοι. οὐκοῦν ὅ
γε ἴσμεν, κἂν εἴποιμεν δήπου τί ἐστιν. πῶς γὰρ οὔ; μὴ
τοίνυν, ὦ ἄριστε, περὶ ὅλης ἀρετῆς εὐθέως
σκοπώμεθα—πλέον γὰρ ἴσως ἔργον—ἀλλὰ μέρους τινὸς πέρι
πρῶτον ἴδωμεν εἰ ἱκανῶς ἔχομεν πρὸς τὸ εἰδέναι· καὶ
ἡμῖν, ὡς τὸ εἰκός, ῥᾴων ἡ σκέψις ἔσται. ἀλλ’ οὕτω
ποιῶμεν, ὦ Σώκρατες, ὡς σὺ βούλει. τί οὖν ἂν προελοίμεθα
τῶν τῆς ἀρετῆς μερῶν; ἢ δῆλον δὴ ὅτι τοῦτο εἰς ὃ
τείνειν δοκεῖ ἡ ἐν τοῖς ὅπλοις μάθησις; δοκεῖ δέ που τοῖς
πολλοῖς εἰς ἀνδρείαν. ἦ γάρ; καὶ μάλα δὴ οὕτω δοκεῖ.
τοῦτο τοίνυν πρῶτον ἐπιχειρήσωμεν, ὦ Λάχης, εἰπεῖν,
ἀνδρεία τί ποτ’ ἐστίν· ἔπειτα μετὰ τοῦτο σκεψόμεθα καὶ
ὅτῳ ἂν τρόπῳ τοῖς νεανίσκοις παραγένοιτο, καθ’ ὅσον
οἷόν τε ἐξ ἐπιτηδευμάτων τε καὶ μαθημάτων παραγενέσθαι.
ἀλλὰ πειρῶ εἰπεῖν ὃ λέγω, τί ἐστιν ἀνδρεία. οὐ μὰ τὸν
Δία, ὦ Σώκρατες, οὐ χαλεπὸν εἰπεῖν· εἰ γάρ τις ἐθέλοι ἐν
τῇ τάξει μένων ἀμύνεσθαι τοὺς πολεμίους καὶ μὴ φεύγοι, εὖ
ἴσθι ὅτι ἀνδρεῖος ἂν εἴη. εὖ μὲν λέγεις, ὦ Λάχης·
ἀλλ’ ἴσως ἐγὼ αἴτιος, οὐ σαφῶς εἰπών, τὸ σὲ
ἀποκρίνασθαι μὴ τοῦτο ὃ διανοούμενος ἠρόμην, ἀλλ’ ἕτερον.
πῶς τοῦτο λέγεις, ὦ Σώκρατες; ἐγὼ φράσω, ἐὰν οἷός τε
γένωμαι. ἀνδρεῖός που οὗτος, ὃν καὶ σὺ λέγεις, ὃς ἂν
ἐν τῇ τάξει μένων μάχηται τοῖς πολεμίοις. ἐγὼ γοῦν φημι.
καὶ γὰρ ἐγώ. ἀλλὰ τί αὖ ὅδε, ὃς ἂν φεύγων μάχηται
τοῖς πολεμίοις ἀλλὰ μὴ μένων; πῶς φεύγων; ὥσπερ που καὶ
Σκύθαι λέγονται οὐχ ἧττον φεύγοντες ἢ διώκοντες μάχεσθαι,
καὶ Ὅμηρός που ἐπαινῶν τοὺς τοῦ Αἰνείου ἵππους κραιπνὰ
μάλ’ ἔνθα καὶ ἔνθα ἔφη αὐτοὺς ἐπίστασθαι διώκειν ἠδὲ
φέβεσθαι· καὶ αὐτὸν τὸν Αἰνείαν κατὰ τοῦτ’ ἐνεκωμίασε,
κατὰ τὴν τοῦ φόβου ἐπιστήμην, καὶ εἶπεν αὐτὸν εἶναι
μήστωρα φόβοιο. καὶ καλῶς γε, ὦ Σώκρατες· περὶ ἁρμάτων γὰρ
ἔλεγε. καὶ σὺ τὸ τῶν Σκυθῶν ἱππέων πέρι λέγεις· τὸ μὲν
γὰρ ἱππικὸν [τὸ ἐκείνων] οὕτω μάχεται, τὸ δὲ ὁπλιτικὸν
[τό γε τῶν Ἑλλήνων], ὡς ἐγὼ λέγω. πλήν γ’ ἴσως, ὦ Λάχης,
τὸ Λακεδαιμονίων. Λακεδαιμονίους γάρ φασιν ἐν Πλαταιαῖς,
ἐπειδὴ πρὸς τοῖς γερροφόροις ἐγένοντο, οὐκ ἐθέλειν μένοντας
πρὸς αὐτοὺς μάχεσθαι, ἀλλὰ φεύγειν, ἐπειδὴ δ’ ἐλύθησαν αἱ
τάξεις τῶν Περσῶν, ἀναστρεφομένους ὥσπερ ἱππέας μάχεσθαι
καὶ οὕτω νικῆσαι τὴν ἐκεῖ μάχην. ἀληθῆ λέγεις. τοῦτο
τοίνυν ὃ ἄρτι ἔλεγον, ὅτι ἐγὼ αἴτιος μὴ καλῶς σε
ἀποκρίνασθαι, ὅτι οὐ καλῶς ἠρόμην—βουλόμενος γάρ σου
πυθέσθαι μὴ μόνον τοὺς ἐν τῷ ὁπλιτικῷ ἀνδρείους, ἀλλὰ
καὶ τοὺς ἐν τῷ ἱππικῷ καὶ ἐν σύμπαντι τῷ πολεμικῷ
εἴδει, καὶ μὴ μόνον τοὺς ἐν τῷ πολέμῳ, ἀλλὰ καὶ τοὺς
ἐν τοῖς πρὸς τὴν θάλατταν κινδύνοις ἀνδρείους ὄντας, καὶ
ὅσοι γε πρὸς νόσους καὶ ὅσοι πρὸς πενίας ἢ καὶ πρὸς τὰ
πολιτικὰ ἀνδρεῖοί εἰσιν, καὶ ἔτι αὖ μὴ μόνον ὅσοι πρὸς
λύπας ἀνδρεῖοί εἰσιν ἢ φόβους, ἀλλὰ καὶ πρὸς ἐπιθυμίας
ἢ ἡδονὰς δεινοὶ μάχεσθαι, καὶ μένοντες καὶ
ἀναστρέφοντες—εἰσὶ γάρ πού τινες, ὦ Λάχης, καὶ ἐν τοῖς
τοιούτοις ἀνδρεῖοι— καὶ σφόδρα, ὦ Σώκρατες. οὐκοῦν
ἀνδρεῖοι μὲν πάντες οὗτοί εἰσιν, ἀλλ’ οἱ μὲν ἐν ἡδοναῖς,
οἱ δ’ ἐν λύπαις, οἱ δ’ ἐν ἐπιθυμίαις, οἱ δ’ ἐν φόβοις τὴν
ἀνδρείαν κέκτηνται· οἱ δέ γ’ οἶμαι δειλίαν ἐν τοῖς αὐτοῖς
τούτοις. πάνυ γε. τί ποτε ὂν ἑκάτερον τούτων; τοῦτο
ἐπυνθανόμην. πάλιν οὖν πειρῶ εἰπεῖν ἀνδρείαν πρῶτον τί
ὂν ἐν πᾶσι τούτοις ταὐτόν ἐστιν· ἢ οὔπω καταμανθάνεις ὃ
λέγω; οὐ πάνυ τι. ἀλλ’ ὧδε λέγω, ὥσπερ ἂν εἰ τάχος
ἠρώτων τί ποτ’ ἐστίν, ὃ καὶ ἐν τῷ τρέχειν τυγχάνει ὂν
ἡμῖν καὶ ἐν τῷ κιθαρίζειν καὶ ἐν τῷ λέγειν καὶ ἐν τῷ
μανθάνειν καὶ ἐν ἄλλοις πολλοῖς, καὶ σχεδόν τι αὐτὸ
κεκτήμεθα, οὗ καὶ πέρι ἄξιον λέγειν, ἢ ἐν ταῖς τῶν
χειρῶν πράξεσιν ἢ σκελῶν ἢ στόματός τε καὶ φωνῆς ἢ
διανοίας· ἢ οὐχ οὕτω καὶ σὺ λέγεις; πάνυ γε. εἰ τοίνυν
τίς με ἔροιτο· “ὦ Σώκρατες, τί λέγεις τοῦτο ὃ ἐν πᾶσιν
ὀνομάζεις ταχυτῆτα εἶναι;” εἴποιμ’ ἂν αὐτῷ ὅτι τὴν ἐν
ὀλίγῳ χρόνῳ πολλὰ διαπραττομένην δύναμιν ταχυτῆτα ἔγωγε
καλῶ καὶ περὶ φωνὴν καὶ περὶ δρόμον καὶ περὶ τἆλλα πάντα.
ὀρθῶς γε σὺ λέγων. πειρῶ δὴ καὶ σύ, ὦ Λάχης, τὴν
ἀνδρείαν οὕτως εἰπεῖν τίς οὖσα δύναμις ἡ αὐτὴ ἐν
ἡδονῇ καὶ ἐν λύπῃ καὶ ἐν ἅπασιν οἷς νυνδὴ ἐλέγομεν
αὐτὴν εἶναι, ἔπειτα ἀνδρεία κέκληται. δοκεῖ τοίνυν μοι
καρτερία τις εἶναι τῆς ψυχῆς, εἰ τό γε διὰ πάντων [περὶ
ἀνδρείας] πεφυκὸς δεῖ εἰπεῖν. ἀλλὰ μὴν δεῖ, εἴ γε τὸ
ἐρωτώμενον ἀποκρινούμεθα ἡμῖν αὐτοῖς. τοῦτο τοίνυν ἔμοιγε
φαίνεται· οὔτι πᾶσά γε, ὡς ἐγᾦμαι, καρτερία ἀνδρεία σοι
φαίνεται. τεκμαίρομαι δὲ ἐνθένδε· σχεδὸν γάρ τι οἶδα, ὦ
Λάχης, ὅτι τῶν πάνυ καλῶν πραγμάτων ἡγῇ σὺ ἀνδρείαν
εἶναι. εὖ μὲν οὖν ἴσθι ὅτι τῶν καλλίστων. οὐκοῦν ἡ
μὲν μετὰ φρονήσεως καρτερία καλὴ κἀγαθή; πάνυ γε. τί δ’ ἡ
μετ’ ἀφροσύνης; οὐ τοὐναντίον ταύτῃ βλαβερὰ καὶ κακοῦργος;
ναί. καλὸν οὖν τι φήσεις σὺ εἶναι τὸ τοιοῦτον, ὂν
κακοῦργόν τε καὶ βλαβερόν; οὔκουν δίκαιόν γε, ὦ Σώκρατες.
οὐκ ἄρα τήν γε τοιαύτην καρτερίαν ἀνδρείαν ὁμολογήσεις
εἶναι, ἐπειδήπερ οὐ καλή ἐστιν, ἡ δὲ ἀνδρεία καλόν ἐστιν.
ἀληθῆ λέγεις. ἡ φρόνιμος ἄρα καρτερία κατὰ τὸν σὸν λόγον
ἀνδρεία ἂν εἴη. ἔοικεν. ἴδωμεν δή, ἡ εἰς τί φρόνιμος;
ἢ ἡ εἰς ἅπαντα καὶ τὰ μεγάλα καὶ τὰ σμικρά; οἷον εἴ
τις καρτερεῖ ἀναλίσκων ἀργύριον φρονίμως, εἰδὼς ὅτι
ἀναλώσας πλέον ἐκτήσεται, τοῦτον ἀνδρεῖον καλοῖς ἄν; μὰ
Δί’ οὐκ ἔγωγε. ἀλλ’ οἷον εἴ τις ἰατρὸς ὤν,
περιπλευμονίᾳ τοῦ ὑέος ἐχομένου ἢ ἄλλου τινὸς καὶ
δεομένου πιεῖν ἢ φαγεῖν δοῦναι, μὴ κάμπτοιτο ἀλλὰ καρτεροῖ;
οὐδ’ ὁπωστιοῦν οὐδ’ αὕτη. ἀλλ’ ἐν πολέμῳ καρτεροῦντα
ἄνδρα καὶ ἐθέλοντα μάχεσθαι, φρονίμως λογιζόμενον, εἰδότα
μὲν ὅτι βοηθήσουσιν ἄλλοι αὐτῷ, πρὸς ἐλάττους δὲ καὶ
φαυλοτέρους μαχεῖται ἢ μεθ’ ὧν αὐτός ἐστιν, ἔτι δὲ χωρία
ἔχει κρείττω, τοῦτον τὸν μετὰ τῆς τοιαύτης φρονήσεως καὶ
παρασκευῆς καρτεροῦντα ἀνδρειότερον ἂν φαίης ἢ τὸν ἐν τῷ
ἐναντίῳ στρατοπέδῳ ἐθέλοντα ὑπομένειν τε καὶ καρτερεῖν;
τὸν ἐν τῷ ἐναντίῳ, ἔμοιγε δοκεῖ, ὦ Σώκρατες. ἀλλὰ μὴν
ἀφρονεστέρα γε ἡ τούτου ἢ ἡ τοῦ ἑτέρου καρτερία. ἀληθῆ
λέγεις. καὶ τὸν μετ’ ἐπιστήμης ἄρα ἱππικῆς καρτεροῦντα ἐν
ἱππομαχίᾳ ἧττον φήσεις ἀνδρεῖον εἶναι ἢ τὸν ἄνευ
ἐπιστήμης. ἔμοιγε δοκεῖ. καὶ τὸν μετὰ σφενδονητικῆς ἢ
τοξικῆς ἢ ἄλλης τινὸς τέχνης καρτεροῦντα. πάνυ γε. καὶ
ὅσοι ἂν ἐθέλωσιν εἰς φρέαρ καταβαίνοντες καὶ κολυμβῶντες
καρτερεῖν ἐν τούτῳ τῷ ἔργῳ, μὴ ὄντες δεινοί, ἢ ἔν
τινι ἄλλῳ τοιούτῳ, ἀνδρειοτέρους φήσεις τῶν ταῦτα δεινῶν.
τί γὰρ ἄν τις ἄλλο φαίη, ὦ Σώκρατες; οὐδέν, εἴπερ
οἴοιτό γε οὕτως. ἀλλὰ μὴν οἶμαί γε. καὶ μήν που
ἀφρονεστέρως γε, ὦ Λάχης, οἱ τοιοῦτοι κινδυνεύουσίν τε καὶ
καρτεροῦσιν ἢ οἱ μετὰ τέχνης αὐτὸ πράττοντες. φαίνονται.
οὐκοῦν αἰσχρὰ ἡ ἄφρων τόλμα τε καὶ καρτέρησις ἐν τῷ
πρόσθεν ἐφάνη ἡμῖν οὖσα καὶ βλαβερά; πάνυ γε. ἡ δέ γε
ἀνδρεία ὡμολογεῖτο καλόν τι εἶναι. ὡμολογεῖτο γάρ. νῦν δ’
αὖ πάλιν φαμὲν ἐκεῖνο τὸ αἰσχρόν, τὴν ἄφρονα καρτέρησιν,
ἀνδρείαν εἶναι. ἐοίκαμεν. καλῶς οὖν σοι δοκοῦμεν λέγειν;
μὰ τὸν Δί’, ὦ Σώκρατες, ἐμοὶ μὲν οὔ. οὐκ ἄρα που κατὰ
τὸν σὸν λόγον δωριστὶ ἡρμόσμεθα ἐγώ τε καὶ σύ, ὦ Λάχης·
τὰ γὰρ ἔργα οὐ συμφωνεῖ ἡμῖν τοῖς λόγοις. ἔργῳ μὲν γάρ,
ὡς ἔοικε, φαίη ἄν τις ἡμᾶς ἀνδρείας μετέχειν, λόγῳ δ’,
ὡς ἐγᾦμαι, οὐκ ἄν, εἰ νῦν ἡμῶν ἀκούσειε διαλεγομένων.
ἀληθέστατα λέγεις. τί οὖν; δοκεῖ καλὸν εἶναι οὕτως ἡμᾶς
διακεῖσθαι; οὐδ’ ὁπωστιοῦν. βούλει οὖν ᾧ λέγομεν πειθώμεθα
τό γε τοσοῦτον; τὸ ποῖον δὴ τοῦτο, καὶ τίνι τούτῳ; τῷ
λόγῳ ὃς καρτερεῖν κελεύει. εἰ οὖν βούλει, καὶ ἡμεῖς ἐπὶ
τῇ ζητήσει ἐπιμείνωμέν τε καὶ καρτερήσωμεν, ἵνα καὶ μὴ
ἡμῶν αὐτὴ ἡ ἀνδρεία καταγελάσῃ, ὅτι οὐκ ἀνδρείως αὐτὴν
ζητοῦμεν, εἰ ἄρα πολλάκις αὐτὴ ἡ καρτέρησίς ἐστιν
ἀνδρεία. ἐγὼ μὲν ἕτοιμος, ὦ Σώκρατες, μὴ προαφίστασθαι.
καίτοι ἀήθης γ’ εἰμὶ τῶν τοιούτων λόγων· ἀλλά τίς με καὶ
φιλονικία εἴληφεν πρὸς τὰ εἰρημένα, καὶ ὡς ἀληθῶς
ἀγανακτῶ εἰ οὑτωσὶ ἃ νοῶ μὴ οἷός τ’ εἰμὶ εἰπεῖν.
νοεῖν μὲν γὰρ ἔμοιγε δοκῶ περὶ ἀνδρείας ὅτι ἔστιν, οὐκ
οἶδα δ’ ὅπῃ με ἄρτι διέφυγεν, ὥστε μὴ συλλαβεῖν τῷ
λόγῳ αὐτὴν καὶ εἰπεῖν ὅτι ἔστιν. οὐκοῦν, ὦ φίλε, τὸν
ἀγαθὸν κυνηγέτην μεταθεῖν χρὴ καὶ μὴ ἀνιέναι. παντάπασι μὲν
οὖν. βούλει οὖν καὶ Νικίαν τόνδε παρακαλῶμεν ἐπὶ τὸ
κυνηγέσιον, εἴ τι ἡμῶν εὐπορώτερός ἐστιν; βούλομαι· πῶς
γὰρ οὔ; ἴθι δή, ὦ Νικία, ἀνδράσι φίλοις χειμαζομένοις ἐν
λόγῳ καὶ ἀποροῦσιν βοήθησον, εἴ τινα ἔχεις δύναμιν. τὰ
μὲν γὰρ δὴ ἡμέτερα ὁρᾷς ὡς ἄπορα· σὺ δ’ εἰπὼν ὅτι
ἡγῇ ἀνδρείαν εἶναι, ἡμᾶς τε τῆς ἀπορίας ἔκλυσαι καὶ
αὐτὸς ἃ νοεῖς τῷ λόγῳ βεβαίωσαι. δοκεῖτε τοίνυν μοι πάλαι
οὐ καλῶς, ὦ Σώκρατες, ὁρίζεσθαι τὴν ἀνδρείαν· ὃ γὰρ ἐγὼ
σοῦ ἤδη καλῶς λέγοντος ἀκήκοα, τούτῳ οὐ χρῆσθε. ποίῳ δή,
ὦ Νικία; πολλάκις ἀκήκοά σου λέγοντος ὅτι ταῦτα ἀγαθὸς
ἕκαστος ἡμῶν ἅπερ σοφός, ἃ δὲ ἀμαθής, ταῦτα δὲ κακός.
ἀληθῆ μέντοι νὴ Δία λέγεις, ὦ Νικία. οὐκοῦν εἴπερ ὁ
ἀνδρεῖος ἀγαθός, δῆλον ὅτι σοφός ἐστιν. ἤκουσας, ὦ
Λάχης; ἔγωγε, καὶ οὐ σφόδρα γε μανθάνω ὃ λέγει. ἀλλ’ ἐγὼ
δοκῶ μανθάνειν, καί μοι δοκεῖ ἁνὴρ σοφίαν τινὰ τὴν ἀνδρείαν
λέγειν. ποίαν, ὦ Σώκρατες, σοφίαν; οὐκοῦν τόνδε τοῦτο
ἐρωτᾷς; ἔγωγε. ἴθι δή, αὐτῷ εἰπέ, ὦ Νικία, ποία
σοφία ἀνδρεία ἂν εἴη κατὰ τὸν σὸν λόγον. οὐ γάρ που ἥ
γε αὐλητική. οὐδαμῶς. οὐδὲ μὴν ἡ κιθαριστική. οὐ δῆτα.
ἀλλὰ τίς δὴ αὕτη ἢ τίνος ἐπιστήμη; πάνυ μὲν οὖν ὀρθῶς
αὐτὸν ἐρωτᾷς, ὦ Σώκρατες, καὶ εἰπέτω γε τίνα φησὶν
αὐτὴν εἶναι. ταύτην ἔγωγε, ὦ Λάχης, τὴν τῶν δεινῶν καὶ
θαρραλέων ἐπιστήμην καὶ ἐν πολέμῳ καὶ ἐν τοῖς ἄλλοις
ἅπασιν. ὡς ἄτοπα λέγει, ὦ Σώκρατες. πρὸς τί τοῦτ’ εἶπες
βλέψας, ὦ Λάχης; πρὸς ὅτι; χωρὶς δήπου σοφία ἐστὶν
ἀνδρείας. οὔκουν φησί γε Νικίας. οὐ μέντοι μὰ Δία· ταῦτά
τοι καὶ ληρεῖ. οὐκοῦν διδάσκωμεν αὐτὸν ἀλλὰ μὴ λοιδορῶμεν.
οὔκ, ἀλλά μοι δοκεῖ, ὦ Σώκρατες, Λάχης ἐπιθυμεῖν κἀμὲ
φανῆναι μηδὲν λέγοντα, ὅτι καὶ αὐτὸς ἄρτι τοιοῦτός τις
ἐφάνη. πάνυ μὲν οὖν, ὦ Νικία, καὶ πειράσομαί γε
ἀποφῆναι· οὐδὲν γὰρ λέγεις. ἐπεὶ αὐτίκα ἐν ταῖς νόσοις
οὐχ οἱ ἰατροὶ τὰ δεινὰ ἐπίστανται; ἢ οἱ ἀνδρεῖοι
δοκοῦσί σοι ἐπίστασθαι; ἢ τοὺς ἰατροὺς σὺ ἀνδρείους
καλεῖς; οὐδ’ ὁπωστιοῦν. οὐδέ γε τοὺς γεωργοὺς οἶμαι. καίτοι
τά γε ἐν τῇ γεωργίᾳ δεινὰ οὗτοι δήπου ἐπίστανται, καὶ οἱ
ἄλλοι δημιουργοὶ ἅπαντες τὰ ἐν ταῖς αὑτῶν τέχναις δεινά τε
καὶ θαρραλέα ἴσασιν· ἀλλ’ οὐδέν τι μᾶλλον οὗτοι ἀνδρεῖοί
εἰσιν. τί δοκεῖ Λάχης λέγειν, ὦ Νικία; ἔοικεν μέντοι
λέγειν τι. καὶ γὰρ λέγει γέ τι, οὐ μέντοι ἀληθές γε. πῶς
δή; ὅτι οἴεται τοὺς ἰατροὺς πλέον τι εἰδέναι περὶ τοὺς
κάμνοντας ἢ τὸ ὑγιεινὸν †εἰπεῖν οἷόν τε καὶ νοσῶδες. οἱ
δὲ δήπου τοσοῦτον μόνον ἴσασιν· εἰ δὲ δεινόν τῳ τοῦτό
ἐστιν τὸ ὑγιαίνειν μᾶλλον ἢ τὸ κάμνειν, ἡγῇ σὺ τουτί,
ὦ Λάχης, τοὺς ἰατροὺς ἐπίστασθαι; ἢ οὐ πολλοῖς οἴει ἐκ
τῆς νόσου ἄμεινον εἶναι μὴ ἀναστῆναι ἢ ἀναστῆναι; τοῦτο
γὰρ εἰπέ· σὺ πᾶσι φὴ|ς ἄμεινον εἶναι ζῆν καὶ οὐ πολλοῖς
κρεῖττον τεθνάναι; οἶμαι ἔγωγε τοῦτό γε. οἷς οὖν τεθνάναι
λυσιτελεῖ, ταὐτὰ οἴει δεινὰ εἶναι καὶ οἷς ζῆν; οὐκ
ἔγωγε. ἀλλὰ τοῦτο δὴ σὺ δίδως τοῖς ἰατροῖς γιγνώσκειν ἢ
ἄλλῳ τινὶ δημιουργῷ πλὴν τῷ τῶν δεινῶν καὶ μὴ δεινῶν
ἐπιστήμονι, ὃν ἐγὼ ἀνδρεῖον καλῶ; κατανοεῖς, ὦ Λάχης,
ὅτι λέγει; ἔγωγε, ὅτι γε τοὺς μάντεις καλεῖ τοὺς
ἀνδρείους· τίς γὰρ δὴ ἄλλος εἴσεται ὅτῳ ἄμεινον ζῆν ἢ
τεθνάναι; καίτοι σύ, ὦ Νικία, πότερον ὁμολογεῖς μάντις
εἶναι ἢ οὔτε μάντις οὔτε ἀνδρεῖος; τί δέ; μάντει αὖ
οἴει προσήκει τὰ δεινὰ γιγνώσκειν καὶ τὰ θαρραλέα; ἔγωγε·
τίνι γὰρ ἄλλῳ; ὧι ἐγὼ λέγω πολὺ μᾶλλον, ὦ βέλτιστε·
ἐπεὶ μάντιν γε τὰ σημεῖα μόνον δεῖ γιγνώσκειν τῶν ἐσομένων,
εἴτε τῳ θάνατος εἴτε νόσος εἴτε ἀποβολὴ χρημάτων ἔσται,
εἴτε νίκη εἴτε ἧττα ἢ πολέμου ἢ καὶ ἄλλης τινὸς
ἀγωνίας· ὅτι δέ τῳ ἄμεινον τούτων ἢ παθεῖν ἢ μὴ
παθεῖν, τί μᾶλλον μάντει προσήκει κρῖναι ἢ ἄλλῳ ὁτῳοῦν;
ἀλλ’ ἐγὼ τούτου οὐ μανθάνω, ὦ Σώκρατες, ὅτι βούλεται
λέγειν· οὔτε γὰρ μάντιν οὔτε ἰατρὸν οὔτε ἄλλον οὐδένα
δηλοῖ ὅντινα λέγει τὸν ἀνδρεῖον, εἰ μὴ εἰ θεόν τινα λέγει
αὐτὸν εἶναι. ἐμοὶ μὲν οὖν φαίνεται Νικίας οὐκ ἐθέλειν
γενναίως ὁμολογεῖν ὅτι οὐδὲν λέγει, ἀλλὰ στρέφεται ἄνω
καὶ κάτω ἐπικρυπτόμενος τὴν αὑτοῦ ἀπορίαν· καίτοι κἂν
ἡμεῖς οἷοί τε ἦμεν ἄρτι ἐγώ τε καὶ σὺ τοιαῦτα
στρέφεσθαι, εἰ ἐβουλόμεθα μὴ δοκεῖν ἐναντία ἡμῖν αὐτοῖς
λέγειν. εἰ μὲν οὖν ἐν δικαστηρίῳ ἡμῖν οἱ λόγοι ἦσαν,
εἶχεν ἄν τινα λόγον ταῦτα ποιεῖν· νῦν δὲ τί ἄν τις ἐν
συνουσίᾳ τοιᾷδε μάτην κενοῖς λόγοις αὐτὸς αὑτὸν κοσμοῖ;
οὐδὲν οὐδ’ ἐμοὶ δοκεῖ, ὦ Λάχης· ἀλλ’ ὁρῶμεν μὴ Νικίας
οἴεταί τι λέγειν καὶ οὐ λόγου ἕνεκα ταῦτα λέγει. αὐτοῦ
οὖν σαφέστερον πυθώμεθα τί ποτε νοεῖ· καὶ ἐάν τι φαίνηται
λέγων, συγχωρησόμεθα, εἰ δὲ μή, διδάξομεν. σὺ τοίνυν, ὦ
Σώκρατες, εἰ βούλει πυνθάνεσθαι, πυνθάνου· ἐγὼ δ’ ἴσως
ἱκανῶς πέπυσμαι. ἀλλ’ οὐδέν με κωλύει· κοινὴ γὰρ ἔσται ἡ
πύστις ὑπὲρ ἐμοῦ τε καὶ σοῦ. πάνυ μὲν οὖν. λέγε δή μοι,
ὦ Νικία—μᾶλλον δ’ ἡμῖν· κοινούμεθα γὰρ ἐγώ τε καὶ Λάχης
τὸν λόγον—τὴν ἀνδρείαν ἐπιστήμην φὴ|ς δεινῶν τε καὶ
θαρραλέων εἶναι; ἔγωγε. τοῦτο δὲ οὐ παντὸς δὴ εἶναι
ἀνδρὸς γνῶναι, ὁπότε γε μήτε ἰατρὸς μήτε μάντις αὐτὸ
γνώσεται μηδὲ ἀνδρεῖος ἔσται, ἐὰν μὴ αὐτὴν ταύτην τὴν
ἐπιστήμην προσλάβῃ· οὐχ οὕτως ἔλεγες; οὕτω μὲν οὖν.
κατὰ τὴν παροιμίαν ἄρα τῷ ὄντι οὐκ ἂν πᾶσα ὗς γνοίη
οὐδ’ ἂν ἀνδρεία γένοιτο. οὔ μοι δοκεῖ. δῆλον δή, ὦ
Νικία, ὅτι οὐδὲ τὴν Κρομμυωνίαν ὗν πιστεύεις σύ γε
ἀνδρείαν γεγονέναι. τοῦτο δὲ λέγω οὐ παίζων, ἀλλ’ ἀναγκαῖον
οἶμαι τῷ ταῦτα λέγοντι μηδενὸς θηρίου ἀποδέχεσθαι
ἀνδρείαν, ἢ συγχωρεῖν θηρίον τι οὕτω σοφὸν εἶναι, ὥστε
ἃ ὀλίγοι ἀνθρώπων ἴσασι διὰ τὸ χαλεπὰ εἶναι γνῶναι,
ταῦτα λέοντα ἢ πάρδαλιν ἤ τινα κάπρον φάναι εἰδέναι· ἀλλ’
ἀνάγκη ὁμοίως λέοντα καὶ ἔλαφον καὶ ταῦρον καὶ πίθηκον
πρὸς ἀνδρείαν φάναι πεφυκέναι τὸν τιθέμενον ἀνδρείαν τοῦθ’
ὅπερ σὺ τίθεσαι. νὴ τοὺς θεούς, καὶ εὖ γε λέγεις, ὦ
Σώκρατες. καὶ ἡμῖν ὡς ἀληθῶς τοῦτο ἀπόκριναι, ὦ Νικία,
πότερον σοφώτερα φὴ|ς ἡμῶν ταῦτα εἶναι τὰ θηρία, ἃ πάντες
ὁμολογοῦμεν ἀνδρεῖα εἶναι, ἢ πᾶσιν ἐναντιούμενος τολμᾷς
μηδὲ ἀνδρεῖα αὐτὰ καλεῖν; οὐ γάρ τι, ὦ Λάχης, ἔγωγε
ἀνδρεῖα καλῶ οὔτε θηρία οὔτε ἄλλο οὐδὲν τὸ τὰ δεινὰ
ὑπὸ ἀνοίας μὴ φοβούμενον, ἀλλ’ ἄφοβον καὶ μῶρον· ἢ καὶ
τὰ παιδία πάντα οἴει με ἀνδρεῖα καλεῖν, ἃ δῑ ἄνοιαν
οὐδὲν δέδοικεν; ἀλλ’ οἶμαι τὸ ἄφοβον καὶ τὸ ἀνδρεῖον οὐ
ταὐτόν ἐστιν. ἐγὼ δὲ ἀνδρείας μὲν καὶ προμηθίας πάνυ
τισὶν ὀλίγοις οἶμαι μετεῖναι, θρασύτητος δὲ καὶ τόλμης καὶ
τοῦ ἀφόβου μετὰ ἀπρομηθίας πάνυ πολλοῖς καὶ ἀνδρῶν καὶ
γυναικῶν καὶ παίδων καὶ θηρίων. ταῦτ’ οὖν ἃ σὺ καλεῖς
ἀνδρεῖα καὶ οἱ πολλοί, ἐγὼ θρασέα καλῶ, ἀνδρεῖα δὲ τὰ
φρόνιμα περὶ ὧν λέγω. θέασαι, ὦ Σώκρατες, ὡς εὖ ὅδε
ἑαυτὸν δή, ὡς οἴεται, κοσμεῖ τῷ λόγῳ· οὓς δὲ πάντες
ὁμολογοῦσιν ἀνδρείους εἶναι, τούτους ἀποστερεῖν ἐπιχειρεῖ
ταύτης τῆς τιμῆς. οὔκουν σέ γε, ὦ Λάχης, ἀλλὰ θάρρει·
φημὶ γάρ σε εἶναι σοφόν, καὶ Λάμαχόν γε, εἴπερ ἐστὲ
ἀνδρεῖοι, καὶ ἄλλους γε συχνοὺς Ἀθηναίων. οὐδὲν ἐρῶ πρὸς
ταῦτα, ἔχων εἰπεῖν, ἵνα μή με φῇς ὡς ἀληθῶς Αἰξωνέα
εἶναι. μηδέ γε εἴπῃς, ὦ Λάχης· καὶ γάρ μοι δοκεῖς οὐδὲ
ᾐσθῆσθαι ὅτι ταύτην τὴν σοφίαν παρὰ Δάμωνος τοῦ ἡμετέρου
ἑταίρου παρείληφεν, ὁ δὲ Δάμων τῷ προδίκῳ πολλὰ πλησιάζει,
ὃς δὴ δοκεῖ τῶν σοφιστῶν κάλλιστα τὰ τοιαῦτα ὀνόματα
διαιρεῖν. καὶ γὰρ πρέπει, ὦ Σώκρατες, σοφιστῇ τὰ τοιαῦτα
μᾶλλον κομψεύεσθαι ἢ ἀνδρὶ ὃν ἡ πόλις ἀξιοῖ αὑτῆς
προεστάναι. πρέπει μέν που, ὦ μακάριε, τῶν μεγίστων
προστατοῦντι μεγίστης φρονήσεως μετέχειν· δοκεῖ δέ μοι Νικίας
ἄξιος εἶναι ἐπισκέψεως, ὅποι ποτὲ βλέπων τοὔνομα τοῦτο
τίθησι τὴν ἀνδρείαν. αὐτὸς τοίνυν σκόπει, ὦ Σώκρατες.
τοῦτο μέλλω ποιεῖν, ὦ ἄριστε· μὴ μέντοι οἴου με ἀφήσειν
σε τῆς κοινωνίας τοῦ λόγου, ἀλλὰ πρόσεχε τὸν νοῦν καὶ
συσκόπει τὰ λεγόμενα. ταῦτα δὴ ἔστω, εἰ δοκεῖ χρῆναι. ἀλλὰ
δοκεῖ. σὺ δέ, Νικία, λέγε ἡμῖν πάλιν ἐξ ἀρχῆς· οἶσθ’
ὅτι τὴν ἀνδρείαν κατ’ ἀρχὰς τοῦ λόγου ἐσκοποῦμεν ὡς μέρος
ἀρετῆς σκοποῦντες; πάνυ γε. οὐκοῦν καὶ σὺ τοῦτο ἀπεκρίνω
ὡς μόριον, ὄντων δὴ καὶ ἄλλων μερῶν, ἃ σύμπαντα ἀρετὴ
κέκληται; πῶς γὰρ οὔ; ἆρ’ οὖν ἅπερ ἐγὼ καὶ σὺ ταῦτα
λέγεις; ἐγὼ δὲ καλῶ πρὸς ἀνδρείᾳ σωφροσύνην καὶ
δικαιοσύνην καὶ ἄλλ’ ἄττα τοιαῦτα. οὐ καὶ σύ; πάνυ μὲν
οὖν. ἔχε δή. ταῦτα μὲν γὰρ ὁμολογοῦμεν, περὶ δὲ τῶν
δεινῶν καὶ θαρραλέων σκεψώμεθα, ὅπως μὴ σὺ μὲν ἄλλ’ ἄττα
ἡγῇ, ἡμεῖς δὲ ἄλλα. ἃ μὲν οὖν ἡμεῖς ἡγούμεθα,
φράσομέν σοι· σὺ δὲ ἂν μὴ ὁμολογῇς, διδάξεις. ἡγούμεθα δ’
ἡμεῖς δεινὰ μὲν εἶναι ἃ καὶ δέος παρέχει, θαρραλέα δὲ ἃ
μὴ δέος παρέχει—δέος δὲ παρέχει οὐ τὰ γεγονότα οὐδὲ τὰ
παρόντα τῶν κακῶν, ἀλλὰ τὰ προσδοκώμενα· δέος γὰρ εἶναι
προσδοκίαν μέλλοντος κακοῦ—ἢ οὐχ οὕτω καὶ συνδοκεῖ, ὦ
Λάχης; πάνυ γε σφόδρα, ὦ Σώκρατες. τὰ μὲν ἡμέτερα τοίνυν,
ὦ Νικία, ἀκούεις, ὅτι δεινὰ μὲν τὰ μέλλοντα κακά φαμεν
εἶναι, θαρραλέα δὲ τὰ μὴ κακὰ ἢ ἀγαθὰ μέλλοντα· σὺ δὲ
ταύτῃ ἢ ἄλλῃ περὶ τούτων λέγεις; ταύτῃ ἔγωγε. τούτων
δέ γε τὴν ἐπιστήμην ἀνδρείαν προσαγορεύεις; κομιδῇ γε. ἔτι
δὴ τὸ τρίτον σκεψώμεθα εἰ συνδοκεῖ σοί τε καὶ ἡμῖν. τὸ
ποῖον δὴ τοῦτο; ἐγὼ δὴ φράσω. δοκεῖ γὰρ δὴ ἐμοί τε καὶ
τῷδε, περὶ ὅσων ἐστὶν ἐπιστήμη, οὐκ ἄλλη μὲν εἶναι
περὶ γεγονότος εἰδέναι ὅπῃ γέγονεν, ἄλλη δὲ περὶ
γιγνομένων ὅπῃ γίγνεται, ἄλλη δὲ ὅπῃ ἂν κάλλιστα
γένοιτο καὶ γενήσεται τὸ μήπω γεγονός, ἀλλ’ ἡ αὐτή. οἷον
περὶ τὸ ὑγιεινὸν εἰς ἅπαντας τοὺς χρόνους οὐκ ἄλλη τις ἢ
ἰατρική, μία οὖσα, ἐφορᾷ καὶ γιγνόμενα καὶ γεγονότα καὶ
γενησόμενα ὅπῃ γενήσεται· καὶ περὶ τὰ ἐκ τῆς γῆς αὖ
φυόμενα ἡ γεωργία ὡσαύτως ἔχει· καὶ δήπου τὰ περὶ τὸν
πόλεμον αὐτοὶ ἂν μαρτυρήσαιτε ὅτι ἡ στρατηγία κάλλιστα
προμηθεῖται τά τε ἄλλα καὶ περὶ τὸ μέλλον ἔσεσθαι, οὐδὲ
τῇ μαντικῇ οἴεται δεῖν ὑπηρετεῖν ἀλλὰ ἄρχειν, ὡς
εἰδυῖα κάλλιον τὰ περὶ τὸν πόλεμον καὶ γιγνόμενα καὶ
γενησόμενα· καὶ ὁ νόμος οὕτω τάττει, μὴ τὸν μάντιν τοῦ
στρατηγοῦ ἄρχειν, ἀλλὰ τὸν στρατηγὸν τοῦ μάντεως. φήσομεν
ταῦτα, ὦ Λάχης; φήσομεν. τί δέ; σὺ ἡμῖν, ὦ Νικία,
σύμφῃς περὶ τῶν αὐτῶν τὴν αὐτὴν ἐπιστήμην καὶ ἐσομένων
καὶ γιγνομένων καὶ γεγονότων ἐπαΐειν; ἔγωγε· δοκεῖ γάρ μοι
οὕτως, ὦ Σώκρατες. οὐκοῦν, ὦ ἄριστε, καὶ ἡ ἀνδρεία τῶν
δεινῶν ἐπιστήμη ἐστὶν καὶ θαρραλέων, ὡς φῄς· ἦ γάρ; ναί.
τὰ δὲ δεινὰ ὡμολόγηται καὶ τὰ θαρραλέα τὰ μὲν μέλλοντα
ἀγαθά, τὰ δὲ μέλλοντα κακὰ εἶναι. πάνυ γε. ἡ δέ γ’ αὐτὴ
ἐπιστήμη τῶν αὐτῶν καὶ μελλόντων καὶ πάντως ἐχόντων
εἶναι. ἔστι ταῦτα. οὐ μόνον ἄρα τῶν δεινῶν καὶ θαρραλέων
ἡ ἀνδρεία ἐπιστήμη ἐστίν· οὐ γὰρ μελλόντων μόνον πέρι τῶν
ἀγαθῶν τε καὶ κακῶν ἐπαΐει, ἀλλὰ καὶ γιγνομένων καὶ
γεγονότων καὶ πάντως ἐχόντων, ὥσπερ αἱ ἄλλαι ἐπιστῆμαι.
ἔοικέν γε. μέρος ἄρα ἀνδρείας ἡμῖν, ὦ Νικία, ἀπεκρίνω
σχεδόν τι τρίτον· καίτοι ἡμεῖς ἠρωτῶμεν ὅλην ἀνδρείαν ὅτι
εἴη. καὶ νῦν δή, ὡς ἔοικεν, κατὰ τὸν σὸν λόγον οὐ μόνον
δεινῶν τε καὶ θαρραλέων ἐπιστήμη ἡ ἀνδρεία ἐστίν, ἀλλὰ
σχεδόν τι ἡ περὶ πάντων ἀγαθῶν τε καὶ κακῶν καὶ πάντως
ἐχόντων, ὡς νῦν αὖ ὁ σὸς λόγος, ἀνδρεία ἂν εἴη. οὕτως
αὖ μετατίθεσθαι ἢ πῶς λέγεις, ὦ Νικία; ἔμοιγε δοκεῖ, ὦ
Σώκρατες. δοκεῖ οὖν σοι, ὦ δαιμόνιε, ἀπολείπειν ἄν τι ὁ
τοιοῦτος ἀρετῆς, εἴπερ εἰδείη τά τε ἀγαθὰ πάντα καὶ
παντάπασιν ὡς γίγνεται καὶ γενήσεται καὶ γέγονε, καὶ τὰ κακὰ
ὡσαύτως; καὶ τοῦτον οἴει ἂν σὺ ἐνδεᾶ εἶναι σωφροσύνης
ἢ δικαιοσύνης τε καὶ ὁσιότητος, ᾧ γε μόνῳ προσήκει καὶ
περὶ θεοὺς καὶ περὶ ἀνθρώπους ἐξευλαβεῖσθαί τε τὰ δεινὰ
καὶ τὰ μή, καὶ τἀγαθὰ πορίζεσθαι, ἐπισταμένῳ ὀρθῶς
προσομιλεῖν; λέγειν τὶ ὦ Σώκρατές μοι δοκεῖς. οὐκ ἄρα, ὦ
Νικία, μόριον ἀρετῆς ἂν εἴη τὸ νῦν σοι λεγόμενον, ἀλλὰ
σύμπασα ἀρετή. ἔοικεν. καὶ μὴν ἔφαμέν γε τὴν ἀνδρείαν
μόριον εἶναι ἓν τῶν τῆς ἀρετῆς. ἔφαμεν γάρ. τὸ δέ γε
νῦν λεγόμενον οὐ φαίνεται. οὐκ ἔοικεν. οὐκ ἄρα ηὑρήκαμεν,
ὦ Νικία, ἀνδρεία ὅτι ἔστιν. οὐ φαινόμεθα. καὶ μὴν
ἔγωγε, ὦ φίλε Νικία, ᾤμην σε εὑρήσειν, ἐπειδὴ ἐμοῦ
κατεφρόνησας Σωκράτει ἀποκριναμένου· πάνυ δὴ μεγάλην ἐλπίδα
εἶχον, ὡς τῇ παρὰ τοῦ Δάμωνος σοφίᾳ αὐτὴν ἀνευρήσεις.
εὖ γε, ὦ Λάχης, ὅτι οὐδὲν οἴει σὺ ἔτι πρᾶγμα εἶναι
ὅτι αὐτὸς ἄρτι ἐφάνης ἀνδρείας πέρι οὐδὲν εἰδώς, ἀλλ’
εἰ καὶ ἐγὼ ἕτερος τοιοῦτος ἀναφανήσομαι, πρὸς τοῦτο
βλέπεις, καὶ οὐδὲν ἔτι διοίσει, ὡς ἔοικε, σοὶ μετ’ ἐμοῦ
μηδὲν εἰδέναι ὧν προσήκει ἐπιστήμην ἔχειν ἀνδρὶ οἰομένῳ
τὶ εἶναι. σὺ μὲν οὖν μοι δοκεῖς ὡς ἀληθῶς ἀνθρώπειον
πρᾶγμα ἐργάζεσθαι οὐδὲ πρὸς σαυτὸν βλέπειν ἀλλὰ πρὸς τοὺς
ἄλλους· ἐγὼ δ’ οἶμαι ἐμοὶ περὶ ὧν ἐλέγομεν νῦν τε
ἐπιεικῶς εἰρῆσθαι, καὶ εἴ τι αὐτῶν μὴ ἱκανῶς εἴρηται,
ὕστερον ἐπανορθώσεσθαι καὶ μετὰ Δάμωνος—οὗ σύ που οἴει
καταγελᾶν, καὶ ταῦτα οὐδ’ ἰδὼν πώποτε τὸν Δάμωνα—καὶ μετ’
ἄλλων· καὶ ἐπειδὰν βεβαιώσωμαι αὐτά, διδάξω καὶ σέ, καὶ
οὐ φθονήσω· δοκεῖς γάρ μοι καὶ μάλα σφόδρα δεῖσθαι μαθεῖν.
σοφὸς γάρ τοι σὺ εἶ, ὦ Νικία. ἀλλ’ ὅμως ἐγὼ Λυσιμάχῳ
τῷδε καὶ Μελησίᾳ συμβουλεύω σὲ μὲν καὶ ἐμὲ περὶ τῆς
παιδείας τῶν νεανίσκων χαίρειν ἐᾶν, Σωκράτη δὲ τουτονί,
ὅπερ ἐξ ἀρχῆς ἔλεγον, μὴ ἀφιέναι· εἰ δὲ καὶ ἐμοὶ ἐν
ἡλικίᾳ ἦσαν οἱ παῖδες, ταὐτὰ ἂν ταῦτ’ ἐποίουν. ταῦτα
μὲν κἀγὼ συγχωρῶ· ἐάνπερ ἐθέλῃ Σωκράτης τῶν μειρακίων
ἐπιμελεῖσθαι, μηδένα ἄλλον ζητεῖν. ἐπεὶ κἂν ἐγὼ τὸν
Νικήρατον τούτῳ ἥδιστα ἐπιτρέποιμι, εἰ ἐθέλοι οὗτος·
ἀλλὰ γὰρ ἄλλους μοι ἑκάστοτε συνίστησιν, ὅταν τι αὐτῷ
περὶ τούτου μνησθῶ, αὐτὸς δὲ οὐκ ἐθέλει. ἀλλ’ ὅρα, ὦ
Λυσίμαχε, εἴ τι σοῦ ἂν μᾶλλον ὑπακούοι Σωκράτης. δίκαιόν
γέ τοι, ὦ Νικία, ἐπεὶ καὶ ἐγὼ τούτῳ πολλὰ ἂν
ἐθελήσαιμι ποιεῖν, ἃ οὐκ ἂν ἄλλοις πάνυ πολλοῖς
ἐθέλοιμι. πῶς οὖν φῄς, ὦ Σώκρατες; ὑπακούσῃ τι καὶ
συμπροθυμήσῃ ὡς βελτίστοις γενέσθαι τοῖς μειρακίοις; καὶ γὰρ
ἂν δεινὸν εἴη, ὦ Λυσίμαχε, τοῦτό γε, μὴ ἐθέλειν τῳ
συμπροθυμεῖσθαι ὡς βελτίστῳ γενέσθαι. εἰ μὲν οὖν ἐν τοῖς
διαλόγοις τοῖς ἄρτι ἐγὼ μὲν ἐφάνην εἰδώς, τώδε δὲ μὴ
εἰδότε, δίκαιον ἂν ἦν ἐμὲ μάλιστα ἐπὶ τοῦτο τὸ ἔργον
παρακαλεῖν, νῦν δ’ ὁμοίως γὰρ πάντες ἐν ἀπορίᾳ ἐγενόμεθα·
τί οὖν ἄν τις ἡμῶν τίνα προαιροῖτο; ἐμοὶ μὲν οὖν δὴ
αὐτῷ δοκεῖ οὐδένα· ἀλλ’ ἐπειδὴ ταῦτα οὕτως ἔχει,
σκέψασθε ἄν τι δόξω συμβουλεύειν ὑμῖν. ἐγὼ γάρ φημι χρῆναι,
ὦ ἄνδρες —οὐδεὶς γὰρ ἔκφορος λόγος—κοινῇ πάντας ἡμᾶς
ζητεῖν μάλιστα μὲν ἡμῖν αὐτοῖς διδάσκαλον ὡς
ἄριστον—δεόμεθα γάρ—ἔπειτα καὶ τοῖς μειρακίοις, μήτε
χρημάτων φειδομένους μήτε ἄλλου μηδενός· ἐᾶν δὲ ἡμᾶς
αὐτοὺς ἔχειν ὡς νῦν ἔχομεν οὐ συμβουλεύω. εἰ δέ τις ἡμῶν
καταγελάσεται, ὅτι τηλικοίδε ὄντες εἰς διδασκάλων ἀξιοῦμεν
φοιτᾶν, τὸν Ὅμηρον δοκεῖ μοι χρῆναι προβάλλεσθαι, ὃς ἔφη
οὐκ ἀγαθὴν εἶναι αἰδῶ κεχρημένῳ ἀνδρὶ παρεῖναι. καὶ
ἡμεῖς οὖν ἐάσαντες χαίρειν εἴ τίς τι ἐρεῖ, κοινῇ ἡμῶν
αὐτῶν καὶ τῶν μειρακίων ἐπιμέλειαν ποιησώμεθα. ἐμοὶ μὲν
ἀρέσκει, ὦ Σώκρατες, ἃ λέγεις· καὶ ἐθέλω, ὅσῳπερ
γεραίτατός εἰμι, τοσούτῳ προθυμότατα μανθάνειν μετὰ τῶν
νεανίσκων. ἀλλά μοι οὑτωσὶ ποίησον· αὔριον ἕωθεν ἀφίκου
οἴκαδε καὶ μὴ ἄλλως ποιήσῃς, ἵνα βουλευσώμεθα περὶ αὐτῶν
τούτων, τὸ δὲ νῦν εἶναι τὴν συνουσίαν διαλύσωμεν. ἀλλὰ
ποιήσω, ὦ Λυσίμαχε, ταῦτα, καὶ ἥξω παρὰ σὲ αὔριον, ἐὰν
θεὸς ἐθέλῃ. Λύσις Σωκράτης ἐπορευόμην μὲν ἐξ Ἀκαδημείας
εὐθὺ Λυκείου τὴν ἔξω τείχους ὑπ’ αὐτὸ τὸ τεῖχος· ἐπειδὴ
δ’ ἐγενόμην κατὰ τὴν πυλίδα ᾗ ἡ Πάνοπος κρήνη, ἐνταῦθα
συνέτυχον Ἱπποθάλει τε τῷ Ἱερωνύμου καὶ Κτησίππῳ τῷ
Παιανιεῖ καὶ ἄλλοις μετὰ τούτων νεανίσκοις ἁθρόοις
συνεστῶσι. καί με προσιόντα ὁ Ἱπποθάλης ἰδών, ὦ Σώκρατες,
ἔφη, ποῖ δὴ πορεύῃ καὶ πόθεν;ἐξ Ἀκαδημείας, ἦν δ’ ἐγώ,
πορεύομαι εὐθὺ Λυκείου.δεῦρο δή, ἦ δ’ ὅς, εὐθὺ ἡμῶν. οὐ
παραβάλλεις; ἄξιον μέντοι.ποῖ, ἔφην ἐγώ, λέγεις, καὶ παρὰ
τίνας τοὺς ὑμᾶς;δεῦρο, ἔφη, δείξας μοι ἐν τῷ καταντικρὺ
τοῦ τείχους περίβολόν τέ τινα καὶ θύραν ἀνεῳγμένην.
διατρίβομεν δέ, ἦ δ’ ὅς, αὐτόθι ἡμεῖς τε αὐτοὶ καὶ
ἄλλοι πάνυ πολλοὶ καὶ καλοί. ἔστιν δὲ δὴ τί τοῦτο, καὶ
τίς ἡ διατριβή;παλαίστρα, ἔφη, νεωστὶ ᾠκοδομημένη· ἡ δὲ
διατριβὴ τὰ πολλὰ ἐν λόγοις, ὧν ἡδέως ἄν σοι μεταδιδοῖμεν.
καλῶς γε, ἦν δ’ ἐγώ, ποιοῦντες· διδάσκει δὲ τίς αὐτόθι;
σὸς ἑταῖρός γε, ἦ δ’ ὅς, καὶ ἐπαινέτης, Μίκκος. μὰ Δία,
ἦν δ’ ἐγώ, οὐ φαῦλός γε ἁνήρ, ἀλλ’ ἱκανὸς σοφιστής.
βούλει οὖν ἕπεσθαι, ἔφη, ἵνα καὶ ἴδῃς τοὺς ὄντας
αὐτόθι [αὐτοῦ]; πρῶτον ἡδέως ἀκούσαιμ’ ἂν ἐπὶ τῷ καὶ
εἴσειμι καὶ τίς ὁ καλός.ἄλλος, ἔφη, ἄλλῳ ἡμῶν δοκεῖ,
ὦ Σώκρατες.σοὶ δὲ δὴ τίς, ὦ Ἱππόθαλες; τοῦτό μοι
εἰπέ.καὶ ὃς ἐρωτηθεὶς ἠρυθρίασεν. καὶ ἐγὼ εἶπον· ὦ
παῖ Ἱερωνύμου Ἱππόθαλες, τοῦτο μὲν μηκέτι εἴπῃς, εἴτε
ἐρᾷς του εἴτε μή· οἶδα γὰρ ὅτι οὐ μόνον ἐρᾷς, ἀλλὰ
καὶ πόρρω ἤδη εἶ πορευόμενος τοῦ ἔρωτος. εἰμὶ δ’ ἐγὼ τὰ
μὲν ἄλλα φαῦλος καὶ ἄχρηστος, τοῦτο δέ μοί πως ἐκ θεοῦ
δέδοται, ταχὺ οἵῳ τ’ εἶναι γνῶναι ἐρῶντά τε καὶ
ἐρώμενον. καὶ ὃς ἀκούσας πολὺ ἔτι μᾶλλον ἠρυθρίασεν. ὁ
οὖν Κτήσιππος, Ἀστεῖόν γε, ἦ δ’ ὅς, ὅτι ἐρυθριᾷς, ὦ
Ἱππόθαλες, καὶ ὀκνεῖς εἰπεῖν Σωκράτει τοὔνομα· ἐὰν δ’
οὗτος καὶ σμικρὸν χρόνον συνδιατρίψῃ σοι, παραταθήσεται ὑπὸ
σοῦ ἀκούων θαμὰ λέγοντος. ἡμῶν γοῦν, ὦ Σώκρατες,
ἐκκεκώφωκε τὰ ὦτα καὶ ἐμπέπληκε Λύσιδος· ἂν μὲν δὴ καὶ
ὑποπίῃ, εὐμαρία ἡμῖν ἐστιν καὶ ἐξ ὕπνου ἐγρομένοις
Λύσιδος οἴεσθαι τοὔνομα ἀκούειν. καὶ ἃ μὲν καταλογάδην
διηγεῖται, δεινὰ ὄντα, οὐ πάνυ τι δεινά ἐστιν, ἀλλ’ ἐπειδὰν
τὰ ποιήματα ἡμῶν ἐπιχειρήσῃ καταντλεῖν καὶ συγγράμματα. καὶ
ὅ ἐστιν τούτων δεινότερον, ὅτι καὶ ᾄδει εἰς τὰ παιδικὰ
φωνῇ θαυμασίᾳ, ἣν ἡμᾶς δεῖ ἀκούοντας ἀνέχεσθαι. νῦν δὲ
ἐρωτώμενος ὑπὸ σοῦ ἐρυθριᾷ. ἔστιν δέ, ἦν δ’ ἐγώ, ὁ
Λύσις νέος τις, ὡς ἔοικε· τεκμαίρομαι δέ, ὅτι ἀκούσας
τοὔνομα οὐκ ἔγνων. οὐ γὰρ πάνυ, ἔφη, τὶ αὐτοῦ τοὔνομα
λέγουσιν, ἀλλ’ ἔτι πατρόθεν ἐπονομάζεται διὰ τὸ σφόδρα τὸν
πατέρα γιγνώσκεσθαι αὐτοῦ. ἐπεὶ εὖ οἶδ’ ὅτι πολλοῦ δεῖς
τὸ εἶδος ἀγνοεῖν τοῦ παιδός· ἱκανὸς γὰρ καὶ ἀπὸ μόνου
τούτου γιγνώσκεσθαι. λεγέσθω, ἦν δ’ ἐγώ, οὗτινος ἔστιν.
Δημοκράτους, ἔφη, τοῦ Αἰξωνέως ὁ πρεσβύτατος ὑός. εἶεν,
ἦν δ’ ἐγώ, ὦ Ἱππόθαλες, ὡς γενναῖον καὶ νεανικὸν τοῦτον
τὸν ἔρωτα πανταχῇ ἀνηῦρες· καί μοι ἴθι ἐπίδειξαι ἃ καὶ
τοῖσδε ἐπιδείκνυσαι, ἵνα εἰδῶ εἰ ἐπίστασαι ἃ χρὴ
ἐραστὴν περὶ παιδικῶν πρὸς αὐτὸν ἢ πρὸς ἄλλους λέγειν.
τούτων δέ τι, ἔφη, σταθμᾷ, ὦ Σώκρατες, ὧν ὅδε
λέγει;πότερον, ἦν δ’ ἐγώ, καὶ τὸ ἐρᾶν ἔξαρνος εἶ οὗ
λέγει ὅδε;οὐκ ἔγωγε, ἔφη, ἀλλὰ μὴ ποιεῖν εἰς τὰ παιδικὰ
μηδὲ συγγράφειν.οὐχ ὑγιαίνει, ἔφη ὁ Κτήσιππος, ἀλλὰ ληρεῖ
τε καὶ μαίνεται.καὶ ἐγὼ εἶπον· ὦ Ἱππόθαλες, οὔ τι τῶν
μέτρων δέομαι ἀκοῦσαι οὐδὲ μέλος εἴ τι πεποίηκας εἰς τὸν
νεανίσκον, ἀλλὰ τῆς διανοίας, ἵνα εἰδῶ τίνα τρόπον
προσφέρῃ πρὸς τὰ παιδικά. ὅδε δήπου σοι, ἔφη, ἐρεῖ·
ἀκριβῶς γὰρ ἐπίσταται καὶ μέμνηται, εἴπερ, ὡς λέγει, ὑπ’
ἐμοῦ ἀεὶ ἀκούων διατεθρύληται.νὴ τοὺς θεούς, ἔφη ὁ
Κτήσιππος, πάνυ γε. καὶ γάρ ἐστι καταγέλαστα, ὦ Σώκρατες. τὸ
γὰρ ἐραστὴν ὄντα καὶ διαφερόντως τῶν ἄλλων τὸν νοῦν
προσέχοντα τῷ παιδὶ ἴδιον μὲν μηδὲν ἔχειν λέγειν ὃ οὐχὶ
κἂν παῖς εἴποι, πῶς οὐχὶ καταγέλαστον; ἃ δὲ ἡ πόλις
ὅλη ᾄδει περὶ Δημοκράτους καὶ Λύσιδος τοῦ πάππου τοῦ
παιδὸς καὶ πάντων πέρι τῶν προγόνων, πλούτους τε καὶ
ἱπποτροφίας καὶ νίκας Πυθοῖ καὶ Ἰσθμοῖ καὶ Νεμέᾳ
τεθρίπποις τε καὶ κέλησι, ταῦτα ποιεῖ τε καὶ λέγει, πρὸς δὲ
τούτοις ἔτι τούτων κρονικώτερα. τὸν γὰρ τοῦ Ἡρακλέους
ξενισμὸν πρῴην ἡμῖν ἐν ποιήματί τινι διῄει, ὡς διὰ τὴν
τοῦ Ἡρακλέους συγγένειαν ὁ πρόγονος αὐτῶν ὑποδέξαιτο τὸν
Ἡρακλέα, γεγονὼς αὐτὸς ἐκ Διός τε καὶ τῆς τοῦ δήμου
ἀρχηγέτου θυγατρός, ἅπερ αἱ γραῖαι ᾄδουσι, καὶ ἄλλα
πολλὰ τοιαῦτα, ὦ Σώκρατες· ταῦτ’ ἐστὶν ἃ οὗτος λέγων τε
καὶ ᾄδων ἀναγκάζει καὶ ἡμᾶς ἀκροᾶσθαι.καὶ ἐγὼ ἀκούσας
εἶπον· ὦ καταγέλαστε Ἱππόθαλες, πρὶν νενικηκέναι ποιεῖς τε
καὶ ᾄδεις εἰς σαυτὸν ἐγκώμιον;ἀλλ’ οὐκ εἰς ἐμαυτόν,
ἔφη, ὦ Σώκρατες, οὔτε ποιῶ οὔτε ᾄδω.οὐκ οἴει γε, ἦν
δ’ ἐγώ.τὸ δὲ πῶς ἔχει; ἔφη. πάντων μάλιστα, εἶπον, εἰς
σὲ τείνουσιν αὗται αἱ ᾠδαί. ἐὰν μὲν γὰρ ἕλῃς τὰ
παιδικὰ τοιαῦτα ὄντα, κόσμος σοι ἔσται τὰ λεχθέντα καὶ
ᾀσθέντα καὶ τῷ ὄντι ἐγκώμια ὥσπερ νενικηκότι, ὅτι
τοιούτων παιδικῶν ἔτυχες· ἐὰν δέ σε διαφύγῃ, ὅσῳ ἂν
μείζω σοι εἰρημένα ᾖ ἐγκώμια περὶ τῶν παιδικῶν, τοσούτῳ
μειζόνων δόξεις καλῶν τε καὶ ἀγαθῶν ἐστερημένος καταγέλαστος
εἶναι. ὅστις οὖν τὰ ἐρωτικά, ὦ φίλε, σοφός, οὐκ
ἐπαινεῖ τὸν ἐρώμενον πρὶν ἂν ἕλῃ, δεδιὼς τὸ μέλλον
ὅπῃ ἀποβήσεται. καὶ ἅμα οἱ καλοί, ἐπειδάν τις αὐτοὺς
ἐπαινῇ καὶ αὔξῃ, φρονήματος ἐμπίμπλανται καὶ μεγαλαυχίας·
ἢ οὐκ οἴει; ἔγωγε, ἔφη.οὐκοῦν ὅσῳ ἂν μεγαλαυχότεροι
ὦσιν, δυσαλωτότεροι γίγνονται;εἰκός γε. ποῖός τις οὖν ἄν
σοι δοκεῖ θηρευτὴς εἶναι, εἰ ἀνασοβοῖ θηρεύων καὶ
δυσαλωτοτέραν τὴν ἄγραν ποιοῖ; δῆλον ὅτι φαῦλος.καὶ μὲν δὴ
λόγοις τε καὶ ᾠδαῖς μὴ κηλεῖν ἀλλ’ ἐξαγριαίνειν πολλὴ
ἀμουσία· ἦ γάρ; δοκεῖ μοι.σκόπει δή, ὦ Ἱππόθαλες, ὅπως
μὴ πᾶσι τούτοις ἔνοχον σαυτὸν ποιήσεις διὰ τὴν ποίησιν·
καίτοι οἶμαι ἐγὼ ἄνδρα ποιήσει βλάπτοντα ἑαυτὸν οὐκ ἄν
σε ἐθέλειν ὁμολογῆσαι ὡς ἀγαθός ποτ’ ἐστὶν ποιητής,
βλαβερὸς ὢν ἑαυτῷ. οὐ μὰ τὸν Δία, ἔφη· πολλὴ γὰρ ἂν
ἀλογία εἴη. ἀλλὰ διὰ ταῦτα δή σοι, ὦ Σώκρατες,
ἀνακοινοῦμαι, καὶ εἴ τι ἄλλο ἔχεις, συμβούλευε τίνα ἄν
τις λόγον διαλεγόμενος ἢ τί πράττων προσφιλὴς παιδικοῖς
γένοιτο.οὐ ῥᾴδιον, ἦν δ’ ἐγώ, εἰπεῖν· ἀλλ’ εἴ μοι
ἐθελήσαις αὐτὸν ποιῆσαι εἰς λόγους ἐλθεῖν, ἴσως ἂν
δυναίμην σοι ἐπιδεῖξαι ἃ χρὴ αὐτῷ διαλέγεσθαι ἀντὶ τούτων
ὧν οὗτοι λέγειν τε καὶ ᾄδειν φασί σε.ἀλλ’ οὐδέν, ἔφη,
χαλεπόν. ἂν γὰρ εἰσέλθῃς μετὰ Κτησίππου τοῦδε καὶ
καθεζόμενος διαλέγῃ, οἶμαι μὲν καὶ αὐτός σοι
πρόσεισι—φιλήκοος γάρ, ὦ Σώκρατες, διαφερόντως ἐστίν, καὶ
ἅμα, ὡς Ἑρμαῖα ἄγουσιν, ἀναμεμειγμένοι ἐν ταὐτῷ εἰσιν
οἵ τε νεανίσκοι καὶ οἱ παῖδες—πρόσεισιν οὖν σοι. εἰ δὲ μή,
Κτησίππῳ συνήθης ἐστὶν διὰ τὸν τούτου ἀνεψιὸν Μενέξενον·
Μενεξένῳ μὲν γὰρ δὴ πάντων μάλιστα ἑταῖρος ὢν τυγχάνει.
καλεσάτω οὖν οὗτος αὐτόν, ἐὰν ἄρα μὴ προσίῃ αὐτός.
ταῦτα, ἦν δ’ ἐγώ, χρὴ ποιεῖν. καὶ ἅμα λαβὼν τὸν Κτήσιππον
προσῇα εἰς τὴν παλαίστραν· οἱ δ’ ἄλλοι ὕστεροι ἡμῶν
ᾖσαν.εἰσελθόντες δὲ κατελάβομεν αὐτόθι τεθυκότας τε τοὺς
παῖδας καὶ τὰ περὶ τὰ ἱερεῖα σχεδόν τι ἤδη πεποιημένα,
ἀστραγαλίζοντάς τε δὴ καὶ κεκοσμημένους ἅπαντας. οἱ μὲν
οὖν πολλοὶ ἐν τῇ αὐλῇ ἔπαιζον ἔξω, οἱ δέ τινες τοῦ
ἀποδυτηρίου ἐν γωνίᾳ ἠρτίαζον ἀστραγάλοις παμπόλλοις, ἐκ
φορμίσκων τινῶν προαιρούμενοι· τούτους δὲ περιέστασαν ἄλλοι
θεωροῦντες. ὧν δὴ καὶ ὁ Λύσις ἦν, καὶ εἱστήκει ἐν τοῖς
παισί τε καὶ νεανίσκοις ἐστεφανωμένος καὶ τὴν ὄψιν διαφέρων,
οὐ τὸ καλὸς εἶναι μόνον ἄξιος ἀκοῦσαι, ἀλλ’ ὅτι καλός τε
κἀγαθός. καὶ ἡμεῖς εἰς τὸ καταντικρὺ ἀποχωρήσαντες
ἐκαθεζόμεθα—ἦν γὰρ αὐτόθι ἡσυχία—καί τι ἀλλήλοις
διελεγόμεθα. περιστρεφόμενος οὖν ὁ Λύσις θαμὰ ἐπεσκοπεῖτο
ἡμᾶς, καὶ δῆλος ἦν ἐπιθυμῶν προσελθεῖν. τέως μὲν οὖν
ἠπόρει τε καὶ ὤκνει μόνος προσιέναι, ἔπειτα ὁ Μενέξενος ἐκ
τῆς αὐλῆς μεταξὺ παίζων εἰσέρχεται, καὶ ὡς εἶδεν ἐμέ τε
καὶ τὸν Κτήσιππον, ᾔει παρακαθιζησόμενος· ἰδὼν οὖν αὐτὸν
ὁ Λύσις εἵπετο καὶ συμπαρεκαθέζετο μετὰ τοῦ Μενεξένου.
προσῆλθον δὴ καὶ οἱ ἄλλοι, καὶ δὴ καὶ ὁ Ἱπποθάλης,
ἐπειδὴ πλείους ἑώρα ἐφισταμένους, τούτους ἐπηλυγισάμενος
προσέστη ᾗ μὴ ᾤετο κατόψεσθαι τὸν λύσιν, δεδιὼς μὴ
αὐτῷ ἀπεχθάνοιτο· καὶ οὕτω προσεστὼς ἠκροᾶτο.καὶ ἐγὼ
πρὸς τὸν Μενέξενον ἀποβλέψας, ὦ παῖ Δημοφῶντος, ἦν δ’
ἐγώ, πότερος ὑμῶν πρεσβύτερος;ἀμφισβητοῦμεν, ἔφη.οὐκοῦν
καὶ ὁπότερος γενναιότερος, ἐρίζοιτ’ ἄν, ἦν δ’ ἐγώ.πάνυ
γε, ἔφη.καὶ μὴν ὁπότερός γε καλλίων, ὡσαύτως. ἐγελασάτην
οὖν ἄμφω.οὐ μὴν ὁπότερός γε, ἔφην, πλουσιώτερος ὑμῶν,
οὐκ ἐρήσομαι· φίλω γάρ ἐστον. ἦ γάρ;πάνυ γ’, ἐφάτην.
οὐκοῦν κοινὰ τά γε φίλων λέγεται, ὥστε τούτῳ γε οὐδὲν
διοίσετον, εἴπερ ἀληθῆ περὶ τῆς φιλίας λέγετον.συνεφάτην.
ἐπεχείρουν δὴ μετὰ τοῦτο ἐρωτᾶν ὁπότερος δικαιότερος καὶ
σοφώτερος αὐτῶν εἴη. μεταξὺ οὖν τις προσελθὼν ἀνέστησε τὸν
Μενέξενον, φάσκων καλεῖν τὸν παιδοτρίβην· ἐδόκει γάρ μοι
ἱεροποιῶν τυγχάνειν. ἐκεῖνος μὲν οὖν ᾤχετο· ἐγὼ δὲ τὸν
λύσιν ἠρόμην, ἦ που, ἦν δ’ ἐγώ, ὦ Λύσι, σφόδρα φιλεῖ σε
ὁ πατὴρ καὶ ἡ μήτηρ; πάνυ γε, ἦ δ’ ὅς. οὐκοῦν βούλοιντο
ἄν σε ὡς εὐδαιμονέστατον εἶναι; πῶς γὰρ οὔ; δοκεῖ δέ σοι
εὐδαίμων εἶναι ἄνθρωπος δουλεύων τε καὶ ᾧ μηδὲν ἐξείη
ποιεῖν ὧν ἐπιθυμοῖ; μὰ Δί’ οὐκ ἔμοιγε, ἔφη. οὐκοῦν εἴ
σε φιλεῖ ὁ πατὴρ καὶ ἡ μήτηρ καὶ εὐδαίμονά σε ἐπιθυμοῦσι
γενέσθαι, τοῦτο παντὶ τρόπῳ δῆλον ὅτι προθυμοῦνται ὅπως
ἂν εὐδαιμονοίης. πῶς γὰρ οὐχί; ἔφη. ἐῶσιν ἄρα σε ἃ
βούλει ποιεῖν, καὶ οὐδὲν ἐπιπλήττουσιν οὐδὲ διακωλύουσι
ποιεῖν ὧν ἂν ἐπιθυμῇς; ναὶ μὰ Δία ἐμέ γε, ὦ Σώκρατες,
καὶ μάλα γε πολλὰ κωλύουσιν. πῶς λέγεις; ἦν δ’ ἐγώ.
βουλόμενοί σε μακάριον εἶναι διακωλύουσι τοῦτο ποιεῖν ὃ ἂν
βούλῃ; ὧδε δέ μοι λέγε. ἢν ἐπιθυμήσῃς ἐπί τινος τῶν τοῦ
πατρὸς ἁρμάτων ὀχεῖσθαι λαβὼν τὰς ἡνίας, ὅταν ἁμιλλᾶται,
οὐκ ἂν ἐῷέν σε ἀλλὰ διακωλύοιεν; μὰ Δί’ οὐ μέντοι ἄν,
ἔφη, ἐῷεν. ἀλλὰ τίνα μήν; ἔστιν τις ἡνίοχος παρὰ τοῦ
πατρὸς μισθὸν φέρων. πῶς λέγεις; μισθωτῷ μᾶλλον ἐπιτρέπουσιν
ἢ σοὶ ποιεῖν ὅτι ἂν βούληται περὶ τοὺς ἵππους, καὶ
προσέτι αὐτοῦ τούτου ἀργύριον τελοῦσιν; ἀλλὰ τί μήν; ἔφη.
ἀλλὰ τοῦ ὀρικοῦ ζεύγους οἶμαι ἐπιτρέπουσίν σοι ἄρχειν,
κἂν εἰ βούλοιο λαβὼν τὴν μάστιγα τύπτειν, ἐῷεν ἄν.
πόθεν, ἦ δ’ ὅς, ἐῷεν; τί δέ; ἦν δ’ ἐγώ· οὐδενὶ
ἔξεστιν αὐτοὺς τύπτειν; καὶ μάλα, ἔφη, τῷ ὀρεοκόμῳ.
δούλῳ ὄντι ἢ ἐλευθέρῳ; δούλῳ, ἔφη. καὶ δοῦλον, ὡς
ἔοικεν, ἡγοῦνται περὶ πλείονος ἢ σὲ τὸν ὑόν, καὶ
ἐπιτρέπουσι τὰ ἑαυτῶν μᾶλλον ἢ σοί, καὶ ἐῶσιν ποιεῖν
ὅτι βούλεται, σὲ δὲ διακωλύουσι; καί μοι ἔτι τόδε εἰπέ.
σὲ αὐτὸν ἐῶσιν ἄρχειν σεαυτοῦ, ἢ οὐδὲ τοῦτο
ἐπιτρέπουσί σοι; πῶς γάρ, ἔφη, ἐπιτρέπουσιν; ἀλλ’ ἄρχει
τίς σου; ὅδε, παιδαγωγός, ἔφη. μῶν δοῦλος ὤν; ἀλλὰ τί
μήν; ἡμέτερός γε, ἔφη. ἦ δεινόν, ἦν δ’ ἐγώ, ἐλεύθερον
ὄντα ὑπὸ δούλου ἄρχεσθαι. τί δὲ ποιῶν αὖ οὗτος ὁ
παιδαγωγός σου ἄρχει; ἄγων δήπου, ἔφη, εἰς διδασκάλου. μῶν
μὴ καὶ οὗτοί σου ἄρχουσιν, οἱ διδάσκαλοι; πάντως δήπου.
παμπόλλους ἄρα σοι δεσπότας καὶ ἄρχοντας ἑκὼν ὁ πατὴρ
ἐφίστησιν. ἀλλ’ ἆρα ἐπειδὰν οἴκαδε ἔλθῃς παρὰ τὴν
μητέρα, ἐκείνη σε ἐᾷ ποιεῖν ὅτι ἂν βούλῃ, ἵν’ αὐτῇ
μακάριος ᾖς, ἢ περὶ τὰ ἔρια ἢ περὶ τὸν ἱστόν, ὅταν
ὑφαίνῃ; οὔ τι γάρ που διακωλύει σε ἢ τῆς σπάθης ἢ τῆς
κερκίδος ἢ ἄλλου του τῶν περὶ ταλασιουργίαν ὀργάνων
ἅπτεσθαι. καὶ ὃς γελάσας, μὰ Δία, ἔφη, ὦ Σώκρατες, οὐ
μόνον γε διακωλύει, ἀλλὰ καὶ τυπτοίμην ἂν εἰ ἁπτοίμην.
Ἡράκλεις, ἦν δ’ ἐγώ, μῶν μή τι ἠδίκηκας τὸν πατέρα ἢ
τὴν μητέρα; μὰ Δί’ οὐκ ἔγωγε, ἔφη.ἀλλ’ ἀντὶ τίνος μὴν
οὕτω σε δεινῶς διακωλύουσιν εὐδαίμονα εἶναι καὶ ποιεῖν ὅτι
ἂν βούλῃ, καὶ δῑ ἡμέρας ὅλης τρέφουσί σε ἀεί τῳ
δουλεύοντα καὶ ἑνὶ λόγῳ ὀλίγου ὧν ἐπιθυμεῖς οὐδὲν
ποιοῦντα; ὥστε σοι, ὡς ἔοικεν, οὔτε τῶν χρημάτων τοσούτων
ὄντων οὐδὲν ὄφελος, ἀλλὰ πάντες αὐτῶν μᾶλλον ἄρχουσιν
ἢ σύ, οὔτε τοῦ σώματος οὕτω γενναίου ὄντος, ἀλλὰ καὶ
τοῦτο ἄλλος ποιμαίνει καὶ θεραπεύει· σὺ δὲ ἄρχεις οὐδενός,
ὦ Λύσι, οὐδὲ ποιεῖς οὐδὲν ὧν ἐπιθυμεῖς. οὐ γάρ πω,
ἔφη, ἡλικίαν ἔχω, ὦ Σώκρατες. μὴ οὐ τοῦτό σε, ὦ παῖ
Δημοκράτους, κωλύῃ, ἐπεὶ τό γε τοσόνδε, ὡς ἐγᾦμαι, καὶ ὁ
πατὴρ καὶ ἡ μήτηρ σοι ἐπιτρέπουσιν καὶ οὐκ ἀναμένουσιν ἕως
ἂν ἡλικίαν ἔχῃς. ὅταν γὰρ βούλωνται αὑτοῖς τινα
ἀναγνωσθῆναι ἢ γραφῆναι, σέ, ὡς ἐγᾦμαι, πρῶτον τῶν ἐν
τῇ οἰκίᾳ ἐπὶ τοῦτο τάττουσιν. ἦ γάρ; πάνυ γ’, ἔφη.
οὐκοῦν ἔξεστί σοι ἐνταῦθ’ ὅτι ἂν βούλῃ πρῶτον τῶν
γραμμάτων γράφειν καὶ ὅτι ἂν δεύτερον· καὶ ἀναγιγνώσκειν
ὡσαύτως ἔξεστιν. καὶ ἐπειδάν, ὡς ἐγᾦμαι, τὴν λύραν
λάβῃς, οὐ διακωλύουσί σε οὔτε ὁ πατὴρ οὔτε ἡ μήτηρ
ἐπιτεῖναί τε καὶ ἀνεῖναι ἣν ἂν βούλῃ τῶν χορδῶν, καὶ
ψῆλαι καὶ κρούειν τῷ πλήκτρῳ. ἢ διακωλύουσιν; οὐ δῆτα. τί
ποτ’ ἂν οὖν εἴη, ὦ Λύσι, τὸ αἴτιον ὅτι ἐνταῦθα μὲν
οὐ διακωλύουσιν, ἐν οἷς δὲ ἄρτι ἐλέγομεν κωλύουσι; ὅτι
οἶμαι, ἔφη, ταῦτα μὲν ἐπίσταμαι, ἐκεῖνα δ’ οὔ. εἶεν,
ἦν δ’ ἐγώ, ὦ ἄριστε· οὐκ ἄρα τὴν ἡλικίαν σου περιμένει
ὁ πατὴρ ἐπιτρέπειν πάντα, ἀλλ’ ᾗ ἂν ἡμέρᾳ ἡγήσηταί σε
βέλτιον αὑτοῦ φρονεῖν, ταύτῃ ἐπιτρέψει σοι καὶ αὑτὸν καὶ
τὰ αὑτοῦ. οἶμαι ἔγωγε, ἔφη. εἶεν, ἦν δ’ ἐγώ· τί δέ;
τῷ γείτονι ἆρ’ οὐχ ὁ αὐτὸς ὅρος ὅσπερ τῷ πατρὶ περὶ
σοῦ; πότερον οἴει αὐτὸν ἐπιτρέψειν σοι τὴν αὑτοῦ οἰκίαν
οἰκονομεῖν, ὅταν σε ἡγήσηται βέλτιον περὶ οἰκονομίας
ἑαυτοῦ φρονεῖν, ἢ αὐτὸν ἐπιστατήσειν; ἐμοὶ ἐπιτρέψειν
οἶμαι. τί δ’; Ἀθηναίους οἴει σοι οὐκ ἐπιτρέψειν τὰ αὑτῶν,
ὅταν αἰσθάνωνται ὅτι ἱκανῶς φρονεῖς; ἔγωγε. πρὸς Διός,
ἦν δ’ ἐγώ, τί ἄρα ὁ μέγας βασιλεύς; πότερον τῷ
πρεσβυτάτῳ ὑεῖ, οὗ ἡ τῆς Ἀσίας ἀρχὴ γίγνεται, μᾶλλον
ἂν ἐπιτρέψειεν ἑψομένων κρεῶν [ἐμβάλλειν] ὅτι ἂν
βούληται ἐμβαλεῖν εἰς τὸν ζωμόν, ἢ ἡμῖν, εἰ ἀφικόμενοι
παρ’ ἐκεῖνον ἐνδειξαίμεθα αὐτῷ ὅτι ἡμεῖς κάλλιον
φρονοῦμεν ἢ ὁ ὑὸς αὐτοῦ περὶ ὄψου σκευασίας; ἡμῖν δῆλον
ὅτι, ἔφη. καὶ τὸν μέν γε οὐδ’ ἂν σμικρὸν ἐάσειεν
ἐμβαλεῖν· ἡμᾶς δέ, κἂν εἰ βουλοίμεθα δραξάμενοι τῶν ἁλῶν,
ἐῴη ἂν ἐμβαλεῖν. πῶς γὰρ οὔ; τί δ’ εἰ τοὺς ὀφθαλμοὺς
ὁ ὑὸς αὐτοῦ ἀσθενοῖ, ἆρα ἐῴη ἂν αὐτὸν ἅπτεσθαι τῶν
ἑαυτοῦ ὀφθαλμῶν, μὴ ἰατρὸν ἡγούμενος, ἢ κωλύοι ἄν;
κωλύοι ἄν. ἡμᾶς δέ γε εἰ ὑπολαμβάνοι ἰατρικοὺς εἶναι,
κἂν εἰ βουλοίμεθα διανοίγοντες τοὺς ὀφθαλμοὺς ἐμπάσαι τῆς
τέφρας, οἶμαι οὐκ ἂν κωλύσειεν, ἡγούμενος ὀρθῶς φρονεῖν.
ἀληθῆ λέγεις. ἆρ’ οὖν καὶ τἆλλα πάντα ἡμῖν ἐπιτρέποι
ἂν μᾶλλον ἢ ἑαυτῷ καὶ τῷ ὑεῖ, περὶ ὅσων ἂν δόξωμεν
αὐτῷ σοφώτεροι ἐκείνων εἶναι; ἀνάγκη, ἔφη, ὦ
Σώκρατες.οὕτως ἄρα ἔχει, ἦν δ’ ἐγώ, ὦ φίλε Λύσι· εἰς
μὲν ταῦτα, ἃ ἂν φρόνιμοι γενώμεθα, ἅπαντες ἡμῖν
ἐπιτρέψουσιν, Ἕλληνές τε καὶ βάρβαροι καὶ ἄνδρες καὶ
γυναῖκες, ποιήσομέν τε ἐν τούτοις ὅτι ἂν βουλώμεθα, καὶ
οὐδεὶς ἡμᾶς ἑκὼν εἶναι ἐμποδιεῖ, ἀλλ’ αὐτοί τε
ἐλεύθεροι ἐσόμεθα ἐν αὐτοῖς καὶ ἄλλων ἄρχοντες, ἡμέτερά
τε ταῦτα ἔσται—ὀνησόμεθα γὰρ ἀπ’ αὐτῶν—εἰς ἃ δ’ ἂν νοῦν
μὴ κτησώμεθα, οὔτε τις ἡμῖν ἐπιτρέψει περὶ αὐτὰ ποιεῖν τὰ
ἡμῖν δοκοῦντα, ἀλλ’ ἐμποδιοῦσι πάντες καθ’ ὅτι ἂν
δύνωνται, οὐ μόνον οἱ ἀλλότριοι, ἀλλὰ καὶ ὁ πατὴρ καὶ ἡ
μήτηρ καὶ εἴ τι τούτων οἰκειότερόν ἐστιν, αὐτοί τε ἐν
αὐτοῖς ἐσόμεθα ἄλλων ὑπήκοοι, καὶ ἡμῖν ἔσται ἀλλότρια·
οὐδὲν γὰρ ἀπ’ αὐτῶν ὀνησόμεθα. συγχωρεῖς οὕτως ἔχειν;
συγχωρῶ. ἆρ’ οὖν τῳ φίλοι ἐσόμεθα καί τις ἡμᾶς φιλήσει
ἐν τούτοις, ἐν οἷς ἂν ὦμεν ἀνωφελεῖς; οὐ δῆτα, ἔφη.
νῦν ἄρα οὐδὲ σὲ ὁ πατὴρ οὐδὲ ἄλλος ἄλλον οὐδένα
φιλεῖ, καθ’ ὅσον ἂν ᾖ ἄχρηστος. οὐκ ἔοικεν, ἔφη. ἐὰν
μὲν ἄρα σοφὸς γένῃ, ὦ παῖ, πάντες σοι φίλοι καὶ πάντες
σοι οἰκεῖοι ἔσονται—χρήσιμος γὰρ καὶ ἀγαθὸς ἔσῃ—εἰ δὲ
μή, σοὶ οὔτε ἄλλος οὐδεὶς οὔτε ὁ πατὴρ φίλος ἔσται
οὔτε ἡ μήτηρ οὔτε οἱ οἰκεῖοι. οἷόν τε οὖν ἐπὶ
τούτοις, ὦ Λύσι, μέγα φρονεῖν, ἐν οἷς τις μήπω φρονεῖ; καὶ
πῶς ἄν; ἔφη. εἰ δ’ ἄρα σὺ διδασκάλου δέῃ, οὔπω φρονεῖς.
ἀληθῆ. οὐδ’ ἄρα μεγαλόφρων εἶ, εἴπερ ἄφρων ἔτι. μὰ
Δία, ἔφη, ὦ Σώκρατες, οὔ μοι δοκεῖ. καὶ ἐγὼ ἀκούσας
αὐτοῦ ἀπέβλεψα πρὸς τὸν Ἱπποθάλη, καὶ ὀλίγου ἐξήμαρτον·
ἐπῆλθε γάρ μοι εἰπεῖν ὅτι οὕτω χρή, ὦ Ἱππόθαλες, τοῖς
παιδικοῖς διαλέγεσθαι, ταπεινοῦντα καὶ συστέλλοντα, ἀλλὰ μὴ
ὥσπερ σὺ χαυνοῦντα καὶ διαθρύπτοντα. κατιδὼν οὖν αὐτὸν
ἀγωνιῶντα καὶ τεθορυβημένον ὑπὸ τῶν λεγομένων, ἀνεμνήσθην
ὅτι καὶ προσεστὼς λανθάνειν τὸν λύσιν ἐβούλετο· ἀνέλαβον
οὖν ἐμαυτὸν καὶ ἐπέσχον τοῦ λόγου. καὶ ἐν τούτῳ ὁ
Μενέξενος πάλιν ἧκεν, καὶ ἐκαθέζετο παρὰ τὸν λύσιν, ὅθεν
καὶ ἐξανέστη. ὁ οὖν Λύσις μάλα παιδικῶς καὶ φιλικῶς,
λάθρᾳ τοῦ Μενεξένου, σμικρὸν πρός με λέγων ἔφη· ὦ
Σώκρατες, ἅπερ καὶ ἐμοὶ λέγεις, εἰπὲ καὶ Μενεξένῳ.καὶ
ἐγὼ εἶπον, ταῦτα μὲν σὺ αὐτῷ ἐρεῖς, ὦ Λύσι· πάντως
γὰρ προσεῖχες τὸν νοῦν.πάνυ μὲν οὖν, ἔφη. πειρῶ τοίνυν,
ἦν δ’ ἐγώ, ἀπομνημονεῦσαι αὐτὰ ὅτι μάλιστα, ἵνα τούτῳ
σαφῶς πάντα εἴπῃς· ἐὰν δέ τι αὐτῶν ἐπιλάθῃ, αὖθίς με
ἀνερέσθαι ὅταν ἐντύχῃς πρῶτον.ἀλλὰ ποιήσω, ἔφη, ταῦτα,
ὦ Σώκρατες, πάνυ σφόδρα, εὖ ἴσθι. ἀλλά τι ἄλλο αὐτῷ
λέγε, ἵνα καὶ ἐγὼ ἀκούω, ἕως ἂν οἴκαδε ὥρα ᾖ
ἀπιέναι.ἀλλὰ χρὴ ποιεῖν ταῦτα, ἦν δ’ ἐγώ, ἐπειδή γε καὶ
σὺ κελεύεις. ἀλλὰ ὅρα ὅπως ἐπικουρήσεις μοι, ἐάν με
ἐλέγχειν ἐπιχειρῇ ὁ Μενέξενος· ἢ οὐκ οἶσθα ὅτι
ἐριστικός ἐστιν;ναὶ μὰ Δία, ἔφη, σφόδρα γε· διὰ ταῦτά τοι
καὶ βούλομαί σε αὐτῷ διαλέγεσθαι. ἵνα, ἦν δ’ ἐγώ,
καταγέλαστος γένωμαι;οὐ μὰ Δία, ἔφη, ἀλλ’ ἵνα αὐτὸν
κολάσῃς.πόθεν; ἦν δ’ ἐγώ. οὐ ῥᾴδιον· δεινὸς γὰρ ὁ
ἄνθρωπος, Κτησίππου μαθητής. πάρεστι δέ τοι αὐτός—οὐχ
ὁρᾷς; — Κτήσιππος.μηδενός σοι, ἔφη, μελέτω, ὦ Σώκρατες,
ἀλλ’ ἴθι διαλέγου αὐτῷ.διαλεκτέον, ἦν δ’ ἐγώ.ταῦτα οὖν
ἡμῶν λεγόντων πρὸς ἡμᾶς αὐτούς, τί ὑμεῖς, ἔφη ὁ
Κτήσιππος, αὐτὼ μόνω ἑστιᾶσθον, ἡμῖν δὲ οὐ μεταδίδοτον τῶν
λόγων; ἀλλὰ μήν, ἦν δ’ ἐγώ, μεταδοτέον. ὅδε γάρ τι ὧν
λέγω οὐ μανθάνει, ἀλλά φησιν οἴεσθαι Μενέξενον εἰδέναι, καὶ
κελεύει τοῦτον ἐρωτᾶν. τί οὖν, ἦ δ’ ὅς, οὐκ
ἐρωτᾷς;ἀλλ’ ἐρήσομαι, ἦν δ’ ἐγώ. καί μοι εἰπέ, ὦ
Μενέξενε, ὃ ἄν σε ἔρωμαι. τυγχάνω γὰρ ἐκ παιδὸς ἐπιθυμῶν
κτήματός του, ὥσπερ ἄλλος ἄλλου. ὁ μὲν γάρ τις ἵππους
ἐπιθυμεῖ κτᾶσθαι, ὁ δὲ κύνας, ὁ δὲ χρυσίον, ὁ δὲ τιμάς·
ἐγὼ δὲ πρὸς μὲν ταῦτα πρᾴως ἔχω, πρὸς δὲ τὴν τῶν φίλων
κτῆσιν πάνυ ἐρωτικῶς, καὶ βουλοίμην ἄν μοι φίλον ἀγαθὸν
γενέσθαι μᾶλλον ἢ τὸν ἄριστον ἐν ἀνθρώποις ὄρτυγα ἢ
ἀλεκτρυόνα, καὶ ναὶ μὰ Δία ἔγωγε μᾶλλον ἢ ἵππον τε καὶ
κύνα—οἶμαι δέ, νὴ τὸν κύνα, μᾶλλον ἢ τὸ Δαρείου χρυσίον
κτήσασθαι δεξαίμην πολὺ πρότερον ἑταῖρον, μᾶλλον <δὲ> ἢ
αὐτὸν Δαρεῖον—οὕτως ἐγὼ φιλέταιρός τίς εἰμι. ὑμᾶς οὖν
ὁρῶν, σέ τε καὶ λύσιν, ἐκπέπληγμαι καὶ εὐδαιμονίζω ὅτι
οὕτω νέοι ὄντες οἷοι τ’ ἐστὸν τοῦτο τὸ κτῆμα ταχὺ καὶ
ῥᾳδίως κτᾶσθαι, καὶ σύ τε τοῦτον οὕτω φίλον ἐκτήσω ταχύ
τε καὶ σφόδρα, καὶ αὖ οὗτος σέ· ἐγὼ δὲ οὕτω πόρρω εἰμὶ
τοῦ κτήματος, ὥστε οὐδ’ ὅντινα τρόπον γίγνεται φίλος
ἕτερος ἑτέρου οἶδα, ἀλλὰ ταῦτα δὴ αὐτά σε βούλομαι
ἐρέσθαι ἅτε ἔμπειρον.καί μοι εἰπέ· ἐπειδάν τίς τινα
φιλῇ, πότερος ποτέρου φίλος γίγνεται, ὁ φιλῶν τοῦ φιλουμένου
ἢ ὁ φιλούμενος τοῦ φιλοῦντος· ἢ οὐδὲν διαφέρει; οὐδέν,
ἔφη, ἔμοιγε δοκεῖ διαφέρειν. πῶς λέγεις; ἦν δ’ ἐγώ·
ἀμφότεροι ἄρα ἀλλήλων φίλοι γίγνονται, ἐὰν μόνος ὁ
ἕτερος τὸν ἕτερον φιλῇ; ἔμοιγε, ἔφη, δοκεῖ. τί δέ; οὐκ
ἔστιν φιλοῦντα μὴ ἀντιφιλεῖσθαι ὑπὸ τούτου ὃν ἂν φιλῇ;
ἔστιν. τί δέ; ἆρα ἔστιν καὶ μισεῖσθαι φιλοῦντα; οἷόν που
ἐνίοτε δοκοῦσι καὶ οἱ ἐρασταὶ πάσχειν πρὸς τὰ παιδικά·
φιλοῦντες γὰρ ὡς οἷόν τε μάλιστα οἱ μὲν οἴονται οὐκ
ἀντιφιλεῖσθαι, οἱ δὲ καὶ μισεῖσθαι. ἢ οὐκ ἀληθὲς δοκεῖ σοι
τοῦτο; σφόδρα γε, ἔφη, ἀληθές. οὐκοῦν ἐν τῷ τοιούτῳ, ἦν
δ’ ἐγώ, ὁ μὲν φιλεῖ, ὁ δὲ φιλεῖται; ναί. πότερος οὖν
αὐτῶν ποτέρου φίλος ἐστίν; ὁ φιλῶν τοῦ φιλουμένου, ἐάντε
καὶ ἀντιφιλῆται ἐάντε καὶ μισῆται, ἢ ὁ φιλούμενος τοῦ
φιλοῦντος; ἢ οὐδέτερος αὖ ἐν τῷ τοιούτῳ οὐδετέρου φίλος
ἐστίν, ἂν μὴ ἀμφότεροι ἀλλήλους φιλῶσιν; ἔοικε γοῦν
οὕτως ἔχειν. ἀλλοίως ἄρα νῦν ἡμῖν δοκεῖ ἢ πρότερον
ἔδοξεν. τότε μὲν γάρ, εἰ ὁ ἕτερος φιλοῖ, φίλω εἶναι
ἄμφω· νῦν δέ, ἂν μὴ ἀμφότεροι φιλῶσιν, οὐδέτερος φίλος.
κινδυνεύει, ἔφη. οὐκ ἄρα ἐστὶν φίλον τῷ φιλοῦντι οὐδὲν
μὴ οὐκ ἀντιφιλοῦν. οὐκ ἔοικεν. οὐδ’ ἄρα φίλιπποί εἰσιν
οὓς ἂν οἱ ἵπποι μὴ ἀντιφιλῶσιν, οὐδὲ φιλόρτυγες, οὐδ’
αὖ φιλόκυνές γε καὶ φίλοινοι καὶ φιλογυμνασταὶ καὶ
φιλόσοφοι, ἂν μὴ ἡ σοφία αὐτοὺς ἀντιφιλῇ. ἢ φιλοῦσι μὲν
ταῦτα ἕκαστοι, οὐ μέντοι φίλα ὄντα, ἀλλὰ ψεύδεθ’ ὁ
ποιητής, ὃς ἔφη— ὄλβιος, ᾧ παῖδές τε φίλοι καὶ μώνυχες
ἵπποι καὶ κύνες ἀγρευταὶ καὶ ξένος ἀλλοδαπός; οὐκ ἔμοιγε
δοκεῖ, ἦ δ’ ὅς. ἀλλ’ ἀληθῆ δοκεῖ λέγειν σοι; ναί. τὸ
φιλούμενον ἄρα τῷ φιλοῦντι φίλον ἐστίν, ὡς ἔοικεν, ὦ
Μενέξενε, ἐάντε φιλῇ ἐάντε καὶ μισῇ· οἷον καὶ τὰ νεωστὶ
γεγονότα παιδία, τὰ μὲν οὐδέπω φιλοῦντα, τὰ δὲ καὶ
μισοῦντα, ὅταν κολάζηται ὑπὸ τῆς μητρὸς ἢ ὑπὸ τοῦ
πατρός, ὅμως καὶ μισοῦντα ἐν ἐκείνῳ τῷ χρόνῳ πάντων
μάλιστά ἐστι τοῖς γονεῦσι φίλτατα. ἔμοιγε δοκεῖ, ἔφη,
οὕτως ἔχειν. οὐκ ἄρα ὁ φιλῶν φίλος ἐκ τούτου τοῦ λόγου,
ἀλλ’ ὁ φιλούμενος. ἔοικεν. καὶ ὁ μισούμενος ἐχθρὸς ἄρα,
ἀλλ’ οὐχ ὁ μισῶν. φαίνεται. πολλοὶ ἄρα ὑπὸ τῶν ἐχθρῶν
φιλοῦνται, ὑπὸ δὲ τῶν φίλων μισοῦνται, καὶ τοῖς μὲν
ἐχθροῖς φίλοι εἰσίν, τοῖς δὲ φίλοις ἐχθροί, εἰ τὸ
φιλούμενον φίλον ἐστὶν ἀλλὰ μὴ τὸ φιλοῦν. καίτοι πολλὴ
ἀλογία, ὦ φίλε ἑταῖρε, μᾶλλον δὲ οἶμαι καὶ ἀδύνατον,
τῷ τε φίλῳ ἐχθρὸν καὶ τῷ ἐχθρῷ φίλον εἶναι. ἀληθῆ,
ἔφη, ἔοικας λέγειν, ὦ Σώκρατες. οὐκοῦν εἰ τοῦτ’
ἀδύνατον, τὸ φιλοῦν ἂν εἴη φίλον τοῦ φιλουμένου. φαίνεται.
τὸ μισοῦν ἄρα πάλιν ἐχθρὸν τοῦ μισουμένου. ἀνάγκη. οὐκοῦν
ταὐτὰ ἡμῖν συμβήσεται ἀναγκαῖον εἶναι ὁμολογεῖν, ἅπερ
ἐπὶ τῶν πρότερον, πολλάκις φίλον εἶναι μὴ φίλου, πολλάκις
δὲ καὶ ἐχθροῦ, ὅταν ἢ μὴ φιλοῦν τις φιλῇ ἢ καὶ μισοῦν
φιλῇ· πολλάκις δ’ ἐχθρὸν εἶναι μὴ ἐχθροῦ ἢ καὶ φίλου,
ὅταν ἢ <μὴ> μισοῦν τις μισῇ ἢ καὶ φιλοῦν μισῇ.
κινδυνεύει, ἔφη. τί οὖν δὴ χρησώμεθα, ἦν δ’ ἐγώ, εἰ μήτε
οἱ φιλοῦντες φίλοι ἔσονται μήτε οἱ φιλούμενοι μήτε οἱ
φιλοῦντές τε καὶ φιλούμενοι; ἀλλὰ καὶ παρὰ ταῦτα ἄλλους
τινὰς ἔτι φήσομεν εἶναι φίλους ἀλλήλοις γιγνομένους; οὐ μὰ
τὸν Δία, ἔφη, ὦ Σώκρατες, οὐ πάνυ εὐπορῶ ἔγωγε. ἆρα
μή, ἦν δ’ ἐγώ, ὦ Μενέξενε, τὸ παράπαν οὐκ ὀρθῶς
ἐζητοῦμεν; οὐκ ἔμοιγε δοκεῖ, ὦ Σώκρατες, ἔφη, ὁ Λύσις,
καὶ ἅμα εἰπὼν ἠρυθρίασεν· ἐδόκει γάρ μοι ἄκοντ’ αὐτὸν
ἐκφεύγειν τὸ λεχθὲν διὰ τὸ σφόδρα προσέχειν τὸν νοῦν τοῖς
λεγομένοις, δῆλος δ’ ἦν καὶ ὅτε ἠκροᾶτο οὕτως ἔχων.ἐγὼ
οὖν βουλόμενος τόν τε Μενέξενον ἀναπαῦσαι καὶ ἐκείνου
ἡσθεὶς τῇ φιλοσοφίᾳ, οὕτω μεταβαλὼν πρὸς τὸν λύσιν
ἐποιούμην τοὺς λόγους, καὶ εἶπον· ὦ Λύσι, ἀληθῆ μοι
δοκεῖς λέγειν ὅτι εἰ ὀρθῶς ἡμεῖς ἐσκοποῦμεν, οὐκ ἄν ποτε
οὕτως ἐπλανώμεθα. ἀλλὰ ταύτῃ μὲν μηκέτι ἴωμεν— καὶ γὰρ
χαλεπή τίς μοι φαίνεται ὥσπερ ὁδὸς ἡ σκέψις—ᾗ δὲ
ἐτράπημεν, δοκεῖ μοι χρῆναι ἰέναι, σκοποῦντα [τὰ] κατὰ τοὺς
ποιητάς· οὗτοι γὰρ ἡμῖν ὥσπερ πατέρες τῆς σοφίας εἰσὶν
καὶ ἡγεμόνες. λέγουσι δὲ δήπου οὐ φαύλως ἀποφαινόμενοι περὶ
τῶν φίλων, οἳ τυγχάνουσιν ὄντες· ἀλλὰ τὸν θεὸν αὐτόν
φασιν ποιεῖν φίλους αὐτούς, ἄγοντα παρ’ ἀλλήλους. λέγουσι δέ
πως ταῦτα, ὡς ἐγᾦμαι, ὡδί— αἰεί τοι τὸν ὁμοῖον ἄγει
θεὸς ὡς τὸν ὁμοῖον καὶ ποιεῖ γνώριμον· ἢ οὐκ ἐντετύχηκας
τούτοις τοῖς ἔπεσιν; ἔγωγ’, ἔφη. οὐκοῦν καὶ τοῖς τῶν
σοφωτάτων συγγράμμασιν ἐντετύχηκας ταῦτα αὐτὰ λέγουσιν, ὅτι
τὸ ὅμοιον τῷ ὁμοίῳ ἀνάγκη ἀεὶ φίλον εἶναι; εἰσὶν δέ
που οὗτοι οἱ περὶ φύσεώς τε καὶ τοῦ ὅλου διαλεγόμενοι καὶ
γράφοντες. ἀληθῆ, ἔφη, λέγεις. ἆρ’ οὖν, ἦν δ’ ἐγώ, εὖ
λέγουσιν; ἴσως, ἔφη. ἴσως, ἦν δ’ ἐγώ, τὸ ἥμισυ αὐτοῦ,
ἴσως δὲ καὶ πᾶν, ἀλλ’ ἡμεῖς οὐ συνίεμεν. δοκεῖ γὰρ ἡμῖν
ὅ γε πονηρὸς τῷ πονηρῷ, ὅσῳ ἂν ἐγγυτέρω προσίῃ καὶ
μᾶλλον ὁμιλῇ, τοσούτῳ ἐχθίων γίγνεσθαι. ἀδικεῖ γάρ·
ἀδικοῦντας δὲ καὶ ἀδικουμένους ἀδύνατόν που φίλους εἶναι.
οὐχ οὕτως; ναί, ἦ δ’ ὅς. ταύτῃ μὲν ἂν τοίνυν τοῦ
λεγομένου τὸ ἥμισυ οὐκ ἀληθὲς εἴη, εἴπερ οἱ πονηροὶ
ἀλλήλοις ὅμοιοι. ἀληθῆ λέγεις. ἀλλά μοι δοκοῦσιν λέγειν
τοὺς ἀγαθοὺς ὁμοίους εἶναι ἀλλήλοις καὶ φίλους, τοὺς δὲ
κακούς, ὅπερ καὶ λέγεται περὶ αὐτῶν, μηδέποτε ὁμοίους μηδ’
αὐτοὺς αὑτοῖς εἶναι, ἀλλ’ ἐμπλήκτους τε καὶ ἀσταθμήτους·
ὃ δὲ αὐτὸ αὑτῷ ἀνόμοιον εἴη καὶ διάφορον, σχολῇ γέ
τῳ ἄλλῳ ὅμοιον ἢ φίλον γένοιτ’ ἄν. ἢ οὐ καὶ σοὶ
δοκεῖ οὕτως; ἔμοιγ’, ἔφη. τοῦτο τοίνυν αἰνίττονται, ὡς
ἐμοὶ δοκοῦσιν, ὦ ἑταῖρε, οἱ τὸ ὅμοιον τῷ ὁμοίῳ φίλον
λέγοντες, ὡς ὁ ἀγαθὸς τῷ ἀγαθῷ μόνος μόνῳ φίλος, ὁ δὲ
κακὸς οὔτε ἀγαθῷ οὔτε κακῷ οὐδέποτε εἰς ἀληθῆ φιλίαν
ἔρχεται. συνδοκεῖ σοι; κατένευσεν. ἔχομεν ἄρα ἤδη τίνες
εἰσὶν οἱ φίλοι· ὁ γὰρ λόγος ἡμῖν σημαίνει ὅτι οἳ ἂν
ὦσιν ἀγαθοί. πάνυ γε, ἔφη, δοκεῖ.καὶ ἐμοί, ἦν δ’ ἐγώ.
καίτοι δυσχεραίνω τί γε ἐν αὐτῷ· φέρε οὖν, ὦ πρὸς Διός,
ἴδωμεν τί καὶ ὑποπτεύω. ὁ ὅμοιος τῷ ὁμοίῳ καθ’ ὅσον
ὅμοιος φίλος, καὶ ἔστιν χρήσιμος ὁ τοιοῦτος τῷ τοιούτῳ;
μᾶλλον δὲ ὧδε· ὁτιοῦν ὅμοιον ὁτῳοῦν ὁμοίῳ τίνα
ὠφελίαν ἔχειν ἢ τίνα βλάβην ἂν ποιῆσαι δύναιτο, ὃ μὴ
καὶ αὐτὸ αὑτῷ; ἢ τί ἂν παθεῖν, ὃ μὴ καὶ ὑφ’ αὑτοῦ
πάθοι; τὰ δὴ τοιαῦτα πῶς ἂν ὑπ’ ἀλλήλων ἀγαπηθείη,
μηδεμίαν ἐπικουρίαν ἀλλήλοις ἔχοντα; ἔστιν ὅπως; οὐκ
ἔστιν. ὃ δὲ μὴ ἀγαπῷτο, πῶς φίλον; οὐδαμῶς. ἀλλὰ δὴ ὁ
μὲν ὅμοιος τῷ ὁμοίῳ οὐ φίλος· ὁ δὲ ἀγαθὸς τῷ ἀγαθῷ
καθ’ ὅσον ἀγαθός, οὐ καθ’ ὅσον ὅμοιος, φίλος ἂν εἴη;
ἴσως. τί δέ; οὐχ ὁ ἀγαθός, καθ’ ὅσον ἀγαθός, κατὰ
τοσοῦτον ἱκανὸς ἂν εἴη αὑτῷ; ναί. ὁ δέ γε ἱκανὸς
οὐδενὸς δεόμενος κατὰ τὴν ἱκανότητα. πῶς γὰρ οὔ; ὁ δὲ μή
του δεόμενος οὐδέ τι ἀγαπῴη ἄν. οὐ γὰρ οὖν. ὃ δὲ μὴ
ἀγαπῴη, οὐδ’ ἂν φιλοῖ. οὐ δῆτα. ὁ δὲ μὴ φιλῶν γε οὐ
φίλος. οὐ φαίνεται. πῶς οὖν οἱ ἀγαθοὶ τοῖς ἀγαθοῖς ἡμῖν
φίλοι ἔσονται τὴν ἀρχήν, οἳ μήτε ἀπόντες ποθεινοὶ
ἀλλήλοις—ἱκανοὶ γὰρ ἑαυτοῖς καὶ χωρὶς ὄντες—μήτε παρόντες
χρείαν αὑτῶν ἔχουσιν; τοὺς δὴ τοιούτους τίς μηχανὴ περὶ
πολλοῦ ποιεῖσθαι ἀλλήλους; οὐδεμία, ἔφη. φίλοι δέ γε οὐκ
ἂν εἶεν μὴ περὶ πολλοῦ ποιούμενοι ἑαυτούς. ἀληθῆ.ἄθρει
δή, ὦ Λύσι, πῇ παρακρουόμεθα. ἆρά γε ὅλῳ τινὶ
ἐξαπατώμεθα; πῶς δή; ἔφη. ἤδη ποτέ του ἤκουσα λέγοντος,
καὶ ἄρτι ἀναμιμνῄσκομαι, ὅτι τὸ μὲν ὅμοιον τῷ ὁμοίῳ
καὶ οἱ ἀγαθοὶ τοῖς ἀγαθοῖς πολεμιώτατοι εἶεν· καὶ δὴ καὶ
τὸν Ἡσίοδον ἐπήγετο μάρτυρα, λέγων ὡς ἄρα— καὶ κεραμεὺς
κεραμεῖ κοτέει καὶ ἀοιδὸς ἀοιδῷ καὶ πτωχὸς πτωχῷ, . . .
καὶ τἆλλα δὴ πάντα οὕτως ἔφη ἀναγκαῖον εἶναι μάλιστα τὰ
ὁμοιότατα <πρὸς> ἄλληλα φθόνου τε καὶ φιλονικίας καὶ ἔχθρας
ἐμπίμπλασθαι, τὰ δ’ ἀνομοιότατα φιλίας· τὸν γὰρ πένητα τῷ
πλουσίῳ ἀναγκάζεσθαι φίλον εἶναι καὶ τὸν ἀσθενῆ τῷ
ἰσχυρῷ τῆς ἐπικουρίας ἕνεκα, καὶ τὸν κάμνοντα τῷ
ἰατρῷ, καὶ πάντα δὴ τὸν μὴ εἰδότα ἀγαπᾶν τὸν εἰδότα
καὶ φιλεῖν. καὶ δὴ καὶ ἔτι ἐπεξῄει τῷ λόγῳ
μεγαλοπρεπέστερον, λέγων ὡς ἄρα παντὸς δέοι τὸ ὅμοιον τῷ
ὁμοίῳ φίλον εἶναι, ἀλλ’ αὐτὸ τὸ ἐναντίον εἴη τούτου·
τὸ γὰρ ἐναντιώτατον τῷ ἐναντιωτάτῳ εἶναι μάλιστα φίλον.
ἐπιθυμεῖν γὰρ τοῦ τοιούτου ἕκαστον, ἀλλ’ οὐ τοῦ ὁμοίου·
τὸ μὲν γὰρ ξηρὸν ὑγροῦ, τὸ δὲ ψυχρὸν θερμοῦ, τὸ δὲ πικρὸν
γλυκέος, τὸ δὲ ὀξὺ ἀμβλέος, τὸ δὲ κενὸν πληρώσεως, καὶ τὸ
πλῆρες δὲ κενώσεως, καὶ τἆλλα οὕτω κατὰ τὸν αὐτὸν λόγον.
τροφὴν γὰρ εἶναι τὸ ἐναντίον τῷ ἐναντίῳ· τὸ γὰρ ὅμοιον
τοῦ ὁμοίου οὐδὲν ἂν ἀπολαῦσαι. καὶ μέντοι, ὦ ἑταῖρε,
καὶ κομψὸς ἐδόκει εἶναι ταῦτα λέγων· εὖ γὰρ ἔλεγεν.
ὑμῖν δέ, ἦν δ’ ἐγώ, πῶς δοκεῖ λέγειν; εὖ γε, ἔφη ὁ
Μενέξενος, ὥς γε οὑτωσὶ ἀκοῦσαι. φῶμεν ἄρα τὸ ἐναντίον
τῷ ἐναντίῳ μάλιστα φίλον εἶναι; πάνυ γε. εἶεν, ἦν δ’
ἐγώ· οὐκ ἀλλόκοτον, ὦ Μενέξενε; καὶ ἡμῖν εὐθὺς ἅσμενοι
ἐπιπηδήσονται οὗτοι οἱ πάσσοφοι ἄνδρες, οἱ ἀντιλογικοί,
καὶ ἐρήσονται εἰ οὐκ ἐναντιώτατον ἔχθρα φιλίᾳ; οἷς τί
ἀποκρινούμεθα; ἢ οὐκ ἀνάγκη ὁμολογεῖν ὅτι ἀληθῆ
λέγουσιν; ἀνάγκη. ἆρ’ οὖν, φήσουσιν, τὸ ἐχθρὸν τῷ φίλῳ
φίλον ἢ τὸ φίλον τῷ ἐχθρῷ; οὐδέτερα, ἔφη. ἀλλὰ τὸ
δίκαιον τῷ ἀδίκῳ, ἢ τὸ σῶφρον τῷ ἀκολάστῳ, ἢ τὸ
ἀγαθὸν τῷ κακῷ; οὐκ ἄν μοι δοκεῖ οὕτως ἔχειν. ἀλλὰ
μέντοι, ἦν δ’ ἐγώ, εἴπερ γε κατὰ τὴν ἐναντιότητά τί τῳ
[φίλῳ] φίλον ἐστίν, ἀνάγκη καὶ ταῦτα φίλα εἶναι. ἀνάγκη.
οὔτε ἄρα τὸ ὅμοιον τῷ ὁμοίῳ οὔτε τὸ ἐναντίον τῷ
ἐναντίῳ φίλον. οὐκ ἔοικεν. ἔτι δὲ καὶ τόδε σκεψώμεθα, μὴ
ἔτι μᾶλλον ἡμᾶς λανθάνει τὸ φίλον ὡς ἀληθῶς οὐδὲν τούτων
ὄν, ἀλλὰ τὸ μήτε ἀγαθὸν μήτε κακὸν φίλον οὕτω ποτὲ
γιγνόμενον τοῦ ἀγαθοῦ. πῶς, ἦ δ’ ὅς, λέγεις; ἀλλὰ μὰ
Δία, ἦν δ’ ἐγώ, οὐκ οἶδα, ἀλλὰ τῷ ὄντι αὐτὸς
εἰλιγγιῶ ὑπὸ τῆς τοῦ λόγου ἀπορίας, καὶ κινδυνεύει κατὰ
τὴν ἀρχαίαν παροιμίαν τὸ καλὸν φίλον εἶναι. ἔοικε γοῦν
μαλακῷ τινι καὶ λείῳ καὶ λιπαρῷ· διὸ καὶ ἴσως ῥᾳδίως
διολισθαίνει καὶ διαδύεται ἡμᾶς, ἅτε τοιοῦτον ὄν. λέγω γὰρ
τἀγαθὸν καλὸν εἶναι· σὺ δ’ οὐκ οἴει; ἔγωγε. λέγω τοίνυν
ἀπομαντευόμενος, τοῦ καλοῦ τε καὶ ἀγαθοῦ φίλον εἶναι τὸ
μήτε ἀγαθὸν μήτε κακόν· πρὸς ἃ δὲ λέγων μαντεύομαι,
ἄκουσον. δοκεῖ μοι ὡσπερεὶ τρία ἄττα εἶναι γένη, τὸ μὲν
ἀγαθόν, τὸ δὲ κακόν, τὸ δ’ οὔτ’ ἀγαθὸν οὔτε κακόν· τί
δὲ σοί; καὶ ἐμοί, ἔφη. καὶ οὔτε τἀγαθὸν τἀγαθῷ οὔτε
τὸ κακὸν τῷ κακῷ οὔτε τἀγαθὸν τῷ κακῷ φίλον εἶναι,
ὥσπερ οὐδ’ ὁ ἔμπροσθεν λόγος ἐᾷ· λείπεται δή, εἴπερ τῴ
τί ἐστιν φίλον, τὸ μήτε ἀγαθὸν μήτε κακὸν φίλον εἶναι ἢ
τοῦ ἀγαθοῦ ἢ τοῦ τοιούτου οἷον αὐτό ἐστιν. οὐ γὰρ ἄν
που τῷ κακῷ φίλον ἄν τι γένοιτο. ἀληθῆ. οὐδὲ μὴν τὸ
ὅμοιον τῷ ὁμοίῳ ἔφαμεν ἄρτι· ἦ γάρ; ναί. οὐκ ἄρα
ἔσται τῷ μήτε ἀγαθῷ μήτε κακῷ τὸ τοιοῦτον φίλον οἷον
αὐτό. οὐ φαίνεται. τῷ ἀγαθῷ ἄρα τὸ μήτε ἀγαθὸν μήτε
κακὸν μόνῳ μόνον συμβαίνει γίγνεσθαι φίλον. ἀνάγκη, ὡς
ἔοικεν.ἆρ’ οὖν καὶ καλῶς, ἦν δ’ ἐγώ, ὦ παῖδες,
ὑφηγεῖται ἡμῖν τὸ νῦν λεγόμενον; εἰ γοῦν θέλοιμεν ἐννοῆσαι
τὸ ὑγιαῖνον σῶμα, οὐδὲν ἰατρικῆς δεῖται οὐδὲ ὠφελίας·
ἱκανῶς γὰρ ἔχει, ὥστε ὑγιαίνων οὐδεὶς ἰατρῷ φίλος διὰ
τὴν ὑγίειαν. ἦ γάρ; οὐδείς. ἀλλ’ ὁ κάμνων οἶμαι διὰ τὴν
νόσον. πῶς γὰρ οὔ; νόσος μὲν δὴ κακόν, ἰατρικὴ δὲ
ὠφέλιμον καὶ ἀγαθόν. ναί. σῶμα δέ γέ που κατὰ τὸ σῶμα
εἶναι οὔτε ἀγαθὸν οὔτε κακόν. οὕτως. ἀναγκάζεται δέ γε
σῶμα διὰ νόσον ἰατρικὴν ἀσπάζεσθαι καὶ φιλεῖν. δοκεῖ μοι.
τὸ μήτε κακὸν ἄρα μήτ’ ἀγαθὸν φίλον γίγνεται τοῦ ἀγαθοῦ
διὰ κακοῦ παρουσίαν. ἔοικεν. δῆλον δέ γε ὅτι πρὶν γενέσθαι
αὐτὸ κακὸν ὑπὸ τοῦ κακοῦ οὗ ἔχει. οὐ γὰρ δή γε κακὸν
γεγονὸς ἔτι ἄν τι τοῦ ἀγαθοῦ [οὗ] ἐπιθυμοῖ καὶ φίλον
εἴη· ἀδύνατον γὰρ ἔφαμεν κακὸν ἀγαθῷ φίλον εἶναι.
ἀδύνατον γάρ. σκέψασθε δὴ ὃ λέγω. λέγω γὰρ ὅτι ἔνια
μέν, οἷον ἂν ᾖ τὸ παρόν, τοιαῦτά ἐστι καὶ αὐτά, ἔνια
δὲ οὔ. ὥσπερ εἰ ἐθέλοι τις χρώματί τῳ ὁτιοῦν [τι]
ἀλεῖψαι, πάρεστίν που τῷ ἀλειφθέντι τὸ ἐπαλειφθέν. πάνυ
γε. ἆρ’ οὖν καὶ ἔστιν τότε τοιοῦτον τὴν χρόαν τὸ
ἀλειφθέν, οἷον τὸ ἐπόν; οὐ μανθάνω, ἦ δ’ ὅς. ἀλλ’ ὧδε,
ἦν δ’ ἐγώ. εἴ τίς σου ξανθὰς οὔσας τὰς τρίχας ψιμυθίῳ
ἀλείψειεν, πότερον τότε λευκαὶ εἶεν ἢ φαίνοιντ’ ἄν;
φαίνοιντ’ ἄν, ἦ δ’ ὅς. καὶ μὴν παρείη γ’ ἂν αὐταῖς
λευκότης. ναί. ἀλλ’ ὅμως οὐδέν τι μᾶλλον ἂν εἶεν λευκαί
πω, ἀλλὰ παρούσης λευκότητος οὔτε τι λευκαὶ οὔτε μέλαιναί
εἰσιν. ἀληθῆ. ἀλλ’ ὅταν δή, ὦ φίλε, τὸ γῆρας αὐταῖς
ταὐτὸν τοῦτο χρῶμα ἐπαγάγῃ, τότε ἐγένοντο οἷόνπερ τὸ
παρόν, λευκοῦ παρουσίᾳ λευκαί. πῶς γὰρ οὔ; τοῦτο τοίνυν
ἐρωτῶ νῦν δή, εἰ ᾧ ἄν τι παρῇ, τοιοῦτον ἔσται τὸ
ἔχον οἷον τὸ παρόν· ἢ ἐὰν μὲν κατά τινα τρόπον παρῇ,
ἔσται, ἐὰν δὲ μή, οὔ; οὕτω μᾶλλον, ἔφη. καὶ τὸ μήτε
κακὸν ἄρα μήτ’ ἀγαθὸν ἐνίοτε κακοῦ παρόντος οὔπω κακόν
ἐστιν, ἔστιν δ’ ὅτε ἤδη τὸ τοιοῦτον γέγονεν. πάνυ γε.
οὐκοῦν ὅταν μήπω κακὸν ᾖ κακοῦ παρόντος, αὕτη μὲν ἡ
παρουσία ἀγαθοῦ αὐτὸ ποιεῖ ἐπιθυμεῖν· ἡ δὲ κακὸν ποιοῦσα
ἀποστερεῖ αὐτὸ τῆς τε ἐπιθυμίας ἅμα καὶ τῆς φιλίας τοῦ
ἀγαθοῦ. οὐ γὰρ ἔτι ἐστὶν οὔτε κακὸν οὔτε ἀγαθόν, ἀλλὰ
κακόν· φίλον δὲ ἀγαθῷ κακὸν οὐκ ἦν. οὐ γὰρ οὖν. διὰ
ταῦτα δὴ φαῖμεν ἂν καὶ τοὺς ἤδη σοφοὺς μηκέτι φιλοσοφεῖν,
εἴτε θεοὶ εἴτε ἄνθρωποί εἰσιν οὗτοι· οὐδ’ αὖ ἐκείνους
φιλοσοφεῖν τοὺς οὕτως ἄγνοιαν ἔχοντας ὥστε κακοὺς εἶναι·
κακὸν γὰρ καὶ ἀμαθῆ οὐδένα φιλοσοφεῖν. λείπονται δὴ οἱ
ἔχοντες μὲν τὸ κακὸν τοῦτο, τὴν ἄγνοιαν, μήπω δὲ ὑπ’
αὐτοῦ ὄντες ἀγνώμονες μηδὲ ἀμαθεῖς, ἀλλ’ ἔτι ἡγούμενοι
μὴ εἰδέναι ἃ μὴ ἴσασιν. διὸ δὴ καὶ φιλοσοφοῦσιν οἱ οὔτε
ἀγαθοὶ οὔτε κακοί πω ὄντες, ὅσοι δὲ κακοὶ οὐ
φιλοσοφοῦσιν, οὐδὲ οἱ ἀγαθοί· οὔτε γὰρ τὸ ἐναντίον τοῦ
ἐναντίου οὔτε τὸ ὅμοιον τοῦ ὁμοίου φίλον ἡμῖν ἐφάνη ἐν
τοῖς ἔμπροσθεν λόγοις. ἢ οὐ μέμνησθε; πάνυ γε, ἐφάτην. νῦν
ἄρα, ἦν δ’ ἐγώ, ὦ Λύσι τε καὶ Μενέξενε, παντὸς μᾶλλον
ἐξηυρήκαμεν ὃ ἔστιν τὸ φίλον καὶ οὔ. φαμὲν γὰρ αὐτό,
καὶ κατὰ τὴν ψυχὴν καὶ κατὰ τὸ σῶμα καὶ πανταχοῦ, τὸ μήτε
κακὸν μήτε ἀγαθὸν διὰ κακοῦ παρουσίαν τοῦ ἀγαθοῦ φίλον
εἶναι. παντάπασιν ἐφάτην τε καὶ συνεχωρείτην οὕτω τοῦτ’
ἔχειν.καὶ δὴ καὶ αὐτὸς ἐγὼ πάνυ ἔχαιρον, ὥσπερ θηρευτής
τις, ἔχων ἀγαπητῶς ὃ ἐθηρευόμην. κἄπειτ’ οὐκ οἶδ’
ὁπόθεν μοι ἀτοπωτάτη τις ὑποψία εἰσῆλθεν ὡς οὐκ ἀληθῆ
εἴη τὰ ὡμολογημένα ἡμῖν, καὶ εὐθὺς ἀχθεσθεὶς εἶπον·
βαβαῖ, ὦ Λύσι τε καὶ Μενέξενε, κινδυνεύομεν ὄναρ
πεπλουτηκέναι. τί μάλιστα; ἔφη ὁ Μενέξενος. φοβοῦμαι, ἦν δ’
ἐγώ, μὴ ὥσπερ ἀνθρώποις ἀλαζόσιν λόγοις τισὶν τοιούτοις
[ψευδέσιν] ἐντετυχήκαμεν περὶ τοῦ φίλου. πῶς δή; ἔφη.ὧδε,
ἦν δ’ ἐγώ, σκοπῶμεν· φίλος ὃς ἂν εἴη, πότερόν ἐστίν
τῳ φίλος ἢ οὔ; ἀνάγκη, ἔφη. πότερον οὖν οὐδενὸς ἕνεκα
καὶ δῑ οὐδέν, ἢ ἕνεκά του καὶ διά τι; ἕνεκά του καὶ
διά τι. πότερον φίλου ὄντος ἐκείνου τοῦ πράγματος, οὗ
ἕνεκα φίλος ὁ φίλος τῷ φίλῳ, ἢ οὔτε φίλου οὔτε
ἐχθροῦ; οὐ πάνυ, ἔφη, ἕπομαι. εἰκότως γε, ἦν δ’ ἐγώ·
ἀλλ’ ὧδε ἴσως ἀκολουθήσεις, οἶμαι δὲ καὶ ἐγὼ μᾶλλον
εἴσομαι ὅτι λέγω. ὁ κάμνων, νυνδὴ ἔφαμεν, τοῦ ἰατροῦ
φίλος· οὐχ οὕτως; ναί. οὐκοῦν διὰ νόσον ἕνεκα ὑγιείας
τοῦ ἰατροῦ φίλος; ναί. ἡ δέ γε νόσος κακόν; πῶς δ’ οὔ; τί
δὲ ὑγίεια; ἦν δ’ ἐγώ· ἀγαθὸν ἢ κακὸν ἢ οὐδέτερα;
ἀγαθόν, ἔφη. ἐλέγομεν δ’ ἄρα, ὡς ἔοικεν, ὅτι τὸ σῶμα,
οὔτε ἀγαθὸν οὔτε κακὸν <ὄν>, διὰ τὴν νόσον, τοῦτο δὲ
διὰ τὸ κακόν, τῆς ἰατρικῆς φίλον ἐστίν, ἀγαθὸν δὲ
ἰατρική· ἕνεκα δὲ τῆς ὑγιείας τὴν φιλίαν ἡ ἰατρικὴ
ἀνῄρηται, ἡ δὲ ὑγίεια ἀγαθόν. ἦ γάρ; ναί. φίλον δὲ ἢ
οὐ φίλον ἡ ὑγίεια; φίλον. ἡ δὲ νόσος ἐχθρόν. πάνυ γε. τὸ
οὔτε κακὸν οὔτε ἀγαθὸν ἄρα διὰ τὸ κακὸν καὶ τὸ ἐχθρὸν
τοῦ ἀγαθοῦ φίλον ἐστὶν ἕνεκα τοῦ ἀγαθοῦ καὶ φίλου.
φαίνεται. ἕνεκα ἄρα τοῦ φίλου <τοῦ φίλου> τὸ φίλον φίλον
διὰ τὸ ἐχθρόν. ἔοικεν.εἶεν, ἦν δ’ ἐγώ. ἐπειδὴ ἐνταῦθα
ἥκομεν, ὦ παῖδες, πρόσσχωμεν τὸν νοῦν μὴ ἐξαπατηθῶμεν.
ὅτι μὲν γὰρ φίλον τοῦ φίλου τὸ φίλον γέγονεν, ἐῶ χαίρειν,
καὶ τοῦ ὁμοίου γε τὸ ὅμοιον φίλον γίγνεται, ὅ φαμεν
ἀδύνατον εἶναι· ἀλλ’ ὅμως τόδε σκεψώμεθα, μὴ ἡμᾶς
ἐξαπατήσῃ τὸ νῦν λεγόμενον. ἡ ἰατρική, φαμέν, ἕνεκα τῆς
ὑγιείας φίλον. ναί. οὐκοῦν καὶ ἡ ὑγίεια φίλον; πάνυ γε.
εἰ ἄρα φίλον, ἕνεκά του. ναί. φίλου γέ τινος δή, εἴπερ
ἀκολουθήσει τῇ πρόσθεν ὁμολογίᾳ. πάνυ γε. οὐκοῦν καὶ
ἐκεῖνο φίλον αὖ ἔσται ἕνεκα φίλου; ναί. ἆρ’ οὖν οὐκ
ἀνάγκη ἀπειπεῖν ἡμᾶς οὕτως ἰόντας ἢ ἀφικέσθαι ἐπί τινα
ἀρχήν, ἣ οὐκέτ’ ἐπανοίσει ἐπ’ ἄλλο φίλον, ἀλλ’ ἥξει
ἐπ’ ἐκεῖνο ὅ ἐστιν πρῶτον φίλον, οὗ ἕνεκα καὶ τὰ ἄλλα
φαμὲν πάντα φίλα εἶναι; ἀνάγκη. τοῦτο δή ἐστιν ὃ λέγω,
μὴ ἡμᾶς τἆλλα πάντα ἃ εἴπομεν ἐκείνου ἕνεκα φίλα
εἶναι, ὥσπερ εἴδωλα ἄττα ὄντα αὐτοῦ, ἐξαπατᾷ, ᾖ δ’
ἐκεῖνο τὸ πρῶτον, ὃ ὡς ἀληθῶς ἐστι φίλον. ἐννοήσωμεν γὰρ
οὑτωσί· ὅταν τίς τι περὶ πολλοῦ ποιῆται, οἷόνπερ ἐνίοτε
πατὴρ ὑὸν ἀντὶ πάντων τῶν ἄλλων χρημάτων προτιμᾷ, ὁ δὴ
τοιοῦτος ἕνεκα τοῦ τὸν ὑὸν περὶ παντὸς ἡγεῖσθαι ἆρα καὶ
ἄλλο τι ἂν περὶ πολλοῦ ποιοῖτο; οἷον εἰ αἰσθάνοιτο αὐτὸν
κώνειον πεπωκότα, ἆρα περὶ πολλοῦ ποιοῖτ’ ἂν οἶνον, εἴπερ
τοῦτο ἡγοῖτο τὸν ὑὸν σώσειν; τί μήν; ἔφη. οὐκοῦν καὶ τὸ
ἀγγεῖον, ἐν ᾧ ὁ οἶνος ἐνείη; πάνυ γε. ἆρ’ οὖν τότε
οὐδὲν περὶ πλείονος ποιεῖται, κύλικα κεραμέαν ἢ τὸν ὑὸν
τὸν αὑτοῦ, οὐδὲ τρεῖς κοτύλας οἴνου ἢ τὸν ὑόν; ἢ
ὧδέ πως ἔχει· πᾶσα ἡ τοιαύτη σπουδὴ οὐκ ἐπὶ τούτοις
ἐστὶν ἐσπουδασμένη, ἐπὶ τοῖς ἕνεκά του παρασκευαζομένοις,
ἀλλ’ ἐπ’ ἐκείνῳ οὗ ἕνεκα πάντα τὰ τοιαῦτα παρασκευάζεται.
οὐχ ὅτι πολλάκις λέγομεν ὡς περὶ πολλοῦ ποιούμεθα χρυσίον
καὶ ἀργύριον· ἀλλὰ μὴ οὐδέν τι μᾶλλον οὕτω τό γε ἀληθὲς
ἔχῃ, ἀλλ’ ἐκεῖνό ἐστιν ὃ περὶ παντὸς ποιούμεθα, ὃ ἂν
φανῇ ὄν, ὅτου ἕνεκα καὶ χρυσίον καὶ πάντα τὰ
παρασκευαζόμενα παρασκευάζεται. ἆρ’ οὕτως φήσομεν; πάνυ γε.
οὐκοῦν καὶ περὶ τοῦ φίλου ὁ αὐτὸς λόγος; ὅσα γάρ φαμεν
φίλα εἶναι ἡμῖν ἕνεκα φίλου τινὸς ἑτέρου, ῥήματι
φαινόμεθα λέγοντες αὐτό· φίλον δὲ τῷ ὄντι κινδυνεύει
ἐκεῖνο αὐτὸ εἶναι, εἰς ὃ πᾶσαι αὗται αἱ λεγόμεναι
φιλίαι τελευτῶσιν. κινδυνεύει οὕτως, ἔφη, ἔχειν. οὐκοῦν τό
γε τῷ ὄντι φίλον οὐ φίλου τινὸς ἕνεκα φίλον ἐστίν;
ἀληθῆ.τοῦτο μὲν δὴ ἀπήλλακται, μὴ φίλου τινὸς ἕνεκα τὸ
φίλον φίλον εἶναι· ἀλλ’ ἆρα τὸ ἀγαθόν ἐστιν φίλον;
ἔμοιγε δοκεῖ. ἆρ’ οὖν διὰ τὸ κακὸν τὸ ἀγαθὸν φιλεῖται,
καὶ ἔχει ὧδε· εἰ τριῶν ὄντων ὧν νυνδὴ ἐλέγομεν, ἀγαθοῦ
καὶ κακοῦ καὶ μήτε ἀγαθοῦ μήτε κακοῦ, τὰ δύο λειφθείη, τὸ
δὲ κακὸν ἐκποδὼν ἀπέλθοι καὶ μηδενὸς ἐφάπτοιτο μήτε
σώματος μήτε ψυχῆς μήτε τῶν ἄλλων, ἃ δή φαμεν αὐτὰ καθ’
αὑτὰ οὔτε κακὰ εἶναι οὔτε ἀγαθά, ἆρα τότε οὐδὲν ἂν
ἡμῖν χρήσιμον εἴη τὸ ἀγαθόν, ἀλλ’ ἄχρηστον ἂν γεγονὸς
εἴη; εἰ γὰρ μηδὲν ἡμᾶς ἔτι βλάπτοι, οὐδὲν ἂν οὐδεμιᾶς
ὠφελίας δεοίμεθα, καὶ οὕτω δὴ ἂν τότε γένοιτο κατάδηλον
ὅτι διὰ τὸ κακὸν τἀγαθὸν ἠγαπῶμεν καὶ ἐφιλοῦμεν, ὡς
φάρμακον ὂν τοῦ κακοῦ τὸ ἀγαθόν, τὸ δὲ κακὸν νόσημα·
νοσήματος δὲ μὴ ὄντος οὐδὲν δεῖ φαρμάκου. ἆρ’ οὕτω
πέφυκέ τε καὶ φιλεῖται τἀγαθὸν διὰ τὸ κακὸν ὑφ’ ἡμῶν, τῶν
μεταξὺ ὄντων τοῦ κακοῦ τε καὶ τἀγαθοῦ, αὐτὸ δ’ ἑαυτοῦ
ἕνεκα οὐδεμίαν χρείαν ἔχει; ἔοικεν, ἦ δ’ ὅς, οὕτως
ἔχειν. τὸ ἄρα φίλον ἡμῖν ἐκεῖνο, εἰς ὃ ἐτελεύτα πάντα
τὰ ἄλλα —ἕνεκα ἑτέρου φίλου φίλα ἔφαμεν εἶναι
ἐκεῖνα—οὐδὲν [δὲ] τούτοις ἔοικεν. ταῦτα μὲν γὰρ φίλου
ἕνεκα φίλα κέκληται, τὸ δὲ τῷ ὄντι φίλον πᾶν τοὐναντίον
τούτου φαίνεται πεφυκός· φίλον γὰρ ἡμῖν ἀνεφάνη ὂν ἐχθροῦ
ἕνεκα, εἰ δὲ τὸ ἐχθρὸν ἀπέλθοι, οὐκέτι, ὡς ἔοικ’, ἔσθ’
ἡμῖν φίλον. οὔ μοι δοκεῖ, ἔφη, ὥς γε νῦν λέγεται.
πότερον, ἦν δ’ ἐγώ, πρὸς Διός, ἐὰν τὸ κακὸν ἀπόληται,
οὐδὲ πεινῆν ἔτι ἔσται οὐδὲ διψῆν οὐδὲ ἄλλο οὐδὲν τῶν
τοιούτων; ἢ πείνη μὲν ἔσται, ἐάνπερ ἄνθρωποί τε καὶ
τἆλλα ζῷα ᾖ, οὐ μέντοι βλαβερά γε; καὶ δίψα δὴ καὶ αἱ
ἄλλαι ἐπιθυμίαι, ἀλλ’ οὐ κακαί, ἅτε τοῦ κακοῦ ἀπολωλότος;
ἢ γελοῖον τὸ ἐρώτημα, ὅτι ποτ’ ἔσται τότε ἢ μὴ ἔσται;
τίς γὰρ οἶδεν; ἀλλ’ οὖν τόδε γ’ ἴσμεν, ὅτι καὶ νῦν
ἔστιν πεινῶντα βλάπτεσθαι, ἔστιν δὲ καὶ ὠφελεῖσθαι. ἦ
γάρ; πάνυ γε. οὐκοῦν καὶ διψῶντα καὶ τῶν ἄλλων τῶν
τοιούτων πάντων ἐπιθυμοῦντα ἔστιν ἐνίοτε μὲν ὠφελίμως
ἐπιθυμεῖν, ἐνίοτε δὲ βλαβερῶς, ἐνίοτε δὲ μηδέτερα; σφόδρα
γε. οὐκοῦν ἐὰν ἀπολλύηται τὰ κακά, ἅ γε μὴ τυγχάνει ὄντα
κακά, τί προσήκει τοῖς κακοῖς συναπόλλυσθαι; οὐδέν. ἔσονται
ἄρα αἱ μήτε ἀγαθαὶ μήτε κακαὶ ἐπιθυμίαι καὶ ἐὰν
ἀπόληται τὰ κακά. φαίνεται. οἷόν τε οὖν ἐστιν ἐπιθυμοῦντα
καὶ ἐρῶντα τούτου οὗ ἐπιθυμεῖ καὶ ἐρᾷ μὴ φιλεῖν; οὐκ
ἔμοιγε δοκεῖ. ἔσται ἄρα καὶ τῶν κακῶν ἀπολομένων, ὡς
ἔοικεν, φίλ’ ἄττα. ναί. οὐκ ἄν, εἴ γε τὸ κακὸν αἴτιον
ἦν τοῦ φίλον τι εἶναι, οὐκ ἂν ἦν τούτου ἀπολομένου
φίλον ἕτερον ἑτέρῳ. αἰτίας γὰρ ἀπολομένης ἀδύνατόν που
ἦν ἔτ’ ἐκεῖνο εἶναι, οὗ ἦν αὕτη ἡ αἰτία. ὀρθῶς
λέγεις. οὐκοῦν ὡμολόγηται ἡμῖν τὸ φίλον φιλεῖν τι καὶ διά
τι· καὶ ᾠήθημεν τότε γε διὰ τὸ κακὸν τὸ μήτε ἀγαθὸν μήτε
κακὸν τὸ ἀγαθὸν φιλεῖν; ἀληθῆ. νῦν δέ γε, ὡς ἔοικε,
φαίνεται ἄλλη τις αἰτία τοῦ φιλεῖν τε καὶ φιλεῖσθαι.
ἔοικεν. ἆρ’ οὖν τῷ ὄντι, ὥσπερ ἄρτι ἐλέγομεν, ἡ
ἐπιθυμία τῆς φιλίας αἰτία, καὶ τὸ ἐπιθυμοῦν φίλον ἐστὶν
τούτῳ οὗ ἐπιθυμεῖ καὶ τότε ὅταν ἐπιθυμῇ, ὃ δὲ τὸ
πρότερον ἐλέγομεν φίλον εἶναι, ὕθλος τις ἦν, ὥσπερ ποίημα
μακρὸν συγκείμενον; κινδυνεύει, ἔφη. ἀλλὰ μέντοι, ἦν δ’
ἐγώ, τό γε ἐπιθυμοῦν, οὗ ἂν ἐνδεὲς ᾖ, τούτου
ἐπιθυμεῖ. ἦ γάρ; ναί. τὸ δ’ ἐνδεὲς ἄρα φίλον ἐκείνου
οὗ ἂν ἐνδεὲς ᾖ; δοκεῖ μοι. ἐνδεὲς δὲ γίγνεται οὗ ἄν
τι ἀφαιρῆται. πῶς δ’ οὔ; τοῦ οἰκείου δή, ὡς ἔοικεν, ὅ τε
ἔρως καὶ ἡ φιλία καὶ ἡ ἐπιθυμία τυγχάνει οὖσα, ὡς
φαίνεται, ὦ Μενέξενέ τε καὶ Λύσι. συνεφάτην. ὑμεῖς ἄρα εἰ
φίλοι ἐστὸν ἀλλήλοις, φύσει πῃ οἰκεῖοί ἐσθ’ ὑμῖν
αὐτοῖς. κομιδῇ, ἐφάτην. καὶ εἰ ἄρα τις ἕτερος ἑτέρου
ἐπιθυμεῖ, ἦν δ’ ἐγώ, ὦ παῖδες, ἢ ἐρᾷ, οὐκ ἄν ποτε
ἐπεθύμει οὐδὲ ἤρα οὐδὲ ἐφίλει, εἰ μὴ οἰκεῖός πῃ τῷ
ἐρωμένῳ ἐτύγχανεν ὢν ἢ κατὰ τὴν ψυχὴν ἢ κατά τι τῆς
ψυχῆς ἦθος ἢ τρόπους ἢ εἶδος. πάνυ γε, ἔφη ὁ Μενέξενος·
ὁ δὲ Λύσις ἐσίγησεν. εἶεν, ἦν δ’ ἐγώ. τὸ μὲν δὴ φύσει
οἰκεῖον ἀναγκαῖον ἡμῖν πέφανται φιλεῖν. ἔοικεν, ἔφη.
ἀναγκαῖον ἄρα τῷ γνησίῳ ἐραστῇ καὶ μὴ προσποιήτῳ
φιλεῖσθαι ὑπὸ τῶν παιδικῶν. ὁ μὲν οὖν Λύσις καὶ ὁ
Μενέξενος μόγις πως ἐπενευσάτην, ὁ δὲ Ἱπποθάλης ὑπὸ τῆς
ἡδονῆς παντοδαπὰ ἠφίει χρώματα. καὶ ἐγὼ εἶπον, βουλόμενος
τὸν λόγον ἐπισκέψασθαι, εἰ μέν τι τὸ οἰκεῖον τοῦ ὁμοίου
διαφέρει, λέγοιμεν ἄν τι, ὡς ἐμοὶ δοκεῖ, ὦ Λύσι τε καὶ
Μενέξενε, περὶ φίλου, ὃ ἔστιν· εἰ δὲ ταὐτὸν τυγχάνει ὂν
ὅμοιόν τε καὶ οἰκεῖον, οὐ ῥᾴδιον ἀποβαλεῖν τὸν πρόσθεν
λόγον, ὡς οὐ τὸ ὅμοιον τῷ ὁμοίῳ κατὰ τὴν ὁμοιότητα
ἄχρηστον· τὸ δὲ ἄχρηστον φίλον ὁμολογεῖν πλημμελές.
βούλεσθ’ οὖν, ἦν δ’ ἐγώ, ἐπειδὴ ὥσπερ μεθύομεν ὑπὸ τοῦ
λόγου, συγχωρήσωμεν καὶ φῶμεν ἕτερόν τι εἶναι τὸ οἰκεῖον
τοῦ ὁμοίου; πάνυ γε. πότερον οὖν καὶ τἀγαθὸν οἰκεῖον
θήσομεν παντί, τὸ δὲ κακὸν ἀλλότριον εἶναι; ἢ τὸ μὲν
κακὸν τῷ κακῷ οἰκεῖον, τῷ δὲ ἀγαθῷ τὸ ἀγαθόν, τῷ δὲ
μήτε ἀγαθῷ μήτε κακῷ τὸ μήτε ἀγαθὸν μήτε κακόν; οὕτως
ἐφάτην δοκεῖν σφίσιν ἕκαστον ἑκάστῳ οἰκεῖον εἶναι. πάλιν
ἄρα, ἦν δ’ ἐγώ, ὦ παῖδες, οὓς τὸ πρῶτον λόγους
ἀπεβαλόμεθα περὶ φιλίας, εἰς τούτους εἰσπεπτώκαμεν· ὁ γὰρ
ἄδικος τῷ ἀδίκῳ καὶ ὁ κακὸς τῷ κακῷ οὐδὲν ἧττον
φίλος ἔσται ἢ ὁ ἀγαθὸς τῷ ἀγαθῷ. ἔοικεν, ἔφη. τί
δέ; τὸ ἀγαθὸν καὶ τὸ οἰκεῖον ἂν ταὐτὸν φῶμεν εἶναι,
ἄλλο τι ἢ ὁ ἀγαθὸς τῷ ἀγαθῷ μόνον φίλος; πάνυ γε.
ἀλλὰ μὴν καὶ τοῦτό γε ᾠόμεθα ἐξελέγξαι ἡμᾶς αὐτούς· ἢ
οὐ μέμνησθε; μεμνήμεθα. τί οὖν ἂν ἔτι χρησαίμεθα τῷ
λόγῳ; ἢ δῆλον ὅτι οὐδέν; δέομαι οὖν, ὥσπερ οἱ σοφοὶ
ἐν τοῖς δικαστηρίοις, τὰ εἰρημένα ἅπαντα ἀναπεμπάσασθαι. εἰ
γὰρ μήτε οἱ φιλούμενοι μήτε οἱ φιλοῦντες μήτε οἱ ὅμοιοι
μήτε οἱ ἀνόμοιοι μήτε οἱ ἀγαθοὶ μήτε οἱ οἰκεῖοι μήτε τὰ
ἄλλα ὅσα διεληλύθαμεν—οὐ γὰρ ἔγωγε ἔτι μέμνημαι ὑπὸ τοῦ
πλήθους—ἀλλ’ εἰ μηδὲν τούτων φίλον ἐστίν, ἐγὼ μὲν οὐκέτι
ἔχω τί λέγω. ταῦτα δ’ εἰπὼν ἐν νῷ εἶχον ἄλλον ἤδη
τινὰ τῶν πρεσβυτέρων κινεῖν· κᾆτα, ὥσπερ δαίμονές τινες,
προσελθόντες οἱ παιδαγωγοί, ὅ τε τοῦ Μενεξένου καὶ ὁ τοῦ
Λύσιδος, ἔχοντες αὐτῶν τοὺς ἀδελφούς, παρεκάλουν καὶ
ἐκέλευον αὐτοὺς οἴκαδ’ ἀπιέναι· ἤδη γὰρ ἦν ὀψέ. τὸ
μὲν οὖν πρῶτον καὶ ἡμεῖς καὶ οἱ περιεστῶτες αὐτοὺς
ἀπηλαύνομεν· ἐπειδὴ δὲ οὐδὲν ἐφρόντιζον ἡμῶν, ἀλλ’
ὑποβαρβαρίζοντες ἠγανάκτουν τε καὶ οὐδὲν ἧττον ἐκάλουν,
ἀλλ’ ἐδόκουν ἡμῖν ὑποπεπωκότες ἐν τοῖς Ἑρμαίοις ἄποροι
εἶναι προσφέρεσθαι, ἡττηθέντες οὖν αὐτῶν διελύσαμεν τὴν
συνουσίαν. ὅμως δ’ ἔγωγε ἤδη ἀπιόντων αὐτῶν, νῦν μέν,
ἦν δ’ ἐγώ, ὦ Λύσι τε καὶ Μενέξενε, καταγέλαστοι γεγόναμεν
ἐγώ τε, γέρων ἀνήρ, καὶ ὑμεῖς. ἐροῦσι γὰρ οἵδε ἀπιόντες
ὡς οἰόμεθα ἡμεῖς ἀλλήλων φίλοι εἶναι— καὶ ἐμὲ γὰρ ἐν
ὑμῖν τίθημι—οὔπω δὲ ὅτι ἔστιν ὁ φίλος οἷοί τε
ἐγενόμεθα ἐξευρεῖν.