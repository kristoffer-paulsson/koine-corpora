Δήμητερ ἑστιοῦχ’ Ἐλευσῖνος χθονὸς τῆσδ’, οἵ τε ναοὺς ἔχετε
πρόσπολοι θεᾶς, εὐδαιμονεῖν με Θησέα τε παῖδ’ ἐμὸν πόλιν τ’
Ἀθηνῶν τήν τε Πιτθέως χθόνα, ἐν ᾗ με θρέψας ὀλβίοις ἐν
δώμασιν Αἴθραν πατὴρ δίδωσι τῷ Πανδίονος Αἰγεῖ δάμαρτα,
Λοξίου μαντεύμασιν. ἐς τάσδε γὰρ βλέψασ’ ἐπηυξάμην τάδε
γραῦς, αἳ λιποῦσαι δώματ’ Ἀργείας χθονὸς ἱκτῆρι θαλλῷ
προσπίτνουσ’ ἐμὸν γόνυ, πάθος παθοῦσαι δεινόν· ἀμφὶ γὰρ
πύλας Κάδμου θανόντων ἑπτὰ γενναίων τέκνων ἄπαιδές εἰσιν,
οὕς ποτ’ Ἀργείων ἄναξ Ἄδραστος ἤγαγ’, Οἰδίπου παγκληρίας
μέρος κατασχεῖν φυγάδι Πολυνείκει θέλων γαμβρῷ. νεκροὺς δὲ
τοὺς ὀλωλότας δορὶ θάψαι θελουσῶν τῶνδε μητέρων χθονὶ
εἴργουσιν οἱ κρατοῦντες οὐδ’ ἀναίρεσιν δοῦναι θέλουσι,
νόμιμ’ ἀτίζοντες θεῶν. κοινὸν δὲ φόρτον ταῖσδ’ ἔχων χρείας
ἐμῆς Ἄδραστος ὄμμα δάκρυσιν τέγγων ὅδε κεῖται, τό τ’
ἔγχος τήν τε δυστυχεστάτην στένων στρατείαν ἣν ἔπεμψεν ἐκ
δόμων· ὅς μ’ ἐξοτρύνει παῖδ’ ἐμὸν πεῖσαι λιταῖς νεκρῶν
κομιστὴν ἢ λόγοισιν ἢ δορὸς ῥώμῃ γενέσθαι καὶ τάφου
μεταίτιον, μόνον τόδ’ ἔργον προστιθεὶς ἐμῷ τέκνῳ πόλει τ’
Ἀθηνῶν. τυγχάνω δ’ ὑπὲρ χθονὸς ἀρότου προθύουσ’, ἐκ δόμων
ἐλθοῦσ’ ἐμῶν πρὸς τόνδε σηκόν, ἔνθα πρῶτα φαίνεται φρίξας
ὑπὲρ γῆς τῆσδε κάρπιμος στάχυς. δεσμὸν δ’ ἄδεσμον τόνδ’
ἔχουσα φυλλάδος μένω πρὸς ἁγναῖς ἐσχάραις δυοῖν θεαῖν
Κόρης τε καὶ Δήμητρος, οἰκτίρουσα μὲν πολιὰς ἄπαιδας τάσδε
μητέρας τέκνων, σέβουσα δ’ ἱερὰ στέμματ’. οἴχεται δέ μοι
κῆρυξ πρὸς ἄστυ δεῦρο Θησέα καλῶν, ὡς ἢ τὸ τούτων λυπρὸν
ἐξέλῃ χθονός, ἢ τάσδ’ ἀνάγκας ἱκεσίους λύσῃ, θεοὺς
ὅσιόν τι δράσας· πάντα γὰρ δῑ ἀρσένων γυναιξὶ πράσσειν
εἰκός, αἵτινες σοφαί. ἱκετεύω σε, γεραιά, γεραιῶν ἐκ
στομάτων, πρὸς γόνυ πίπτουσα τὸ σόν· ἄνομοι — τέκνα λῦσαι. —
φθιμένων νεκύων οἳ καταλείπουσι μέλη θανάτῳ λυσιμελεῖ θηρσὶν
ὀρείοισι βοράν· ἐσιδοῦσ’ οἰκτρὰ μὲν ὄσσων δάκρῡ ἀμφὶ
βλεφάροις, ῥυ‐ σὰ δὲ σαρκῶν πολιᾶν καταδρύμματα χειρῶν· τί
γάρ; ἃ φθιμένους παῖδας ἐμοὺς οὔτε δόμοις προθέμαν οὔτε
τάφων χώματα γαίας ἐσορῶ. ἔτεκες καὶ σύ ποτ’, ὦ πότνια,
κοῦρον φίλα ποιησαμένα λέ‐ κτρα πόσει σῷ· μετά νυν δὸς ἐμοὶ
σᾶς διανοίας, μετάδος δ’, ὅσσον ἐπαλγῶ μελέα <’γὼ> φθιμένων
οὓς ἔτεκον· παράπεισον δὲ σόν, ὤ, λισσόμεθ’, ἐλθεῖν
τέκνον Ἰσμηνὸν ἐμάν τ’ ἐς χέρα θεῖναι νεκύων θαλερᾷ σώματ’
ἀλαίνοντ’ ἄταφα. ὁσίως οὔχ, ὑπ’ ἀνάγκας δὲ προπίπτου‐ σα
προσαιτοῦσ’ ἔμολον δε‐ ξιπύρους θεῶν θυμέλας· ἔχομεν δ’
ἔνδικα, καὶ σοί τι πάρεστι σθένος ὥστ’ εὐτεκνίᾳ δυς‐
τυχίαν τὰν παρ’ ἐμοὶ καθελεῖν· οἰκτρὰ δὲ πάσχουσ’ ἱκετεύω
σὸν ἐμοὶ παῖδα ταλαίνᾳ ’ν χερὶ θεῖναι νέκυν, ἀμφιβαλεῖν
λυγρὰ μέλη παιδὸς ἐμοῦ. ἀγὼν ὅδ’ ἄλλος ἔρχεται γόων
γόων διάδοχος, ἀχοῦσι προσπόλων χέρες. ἴτ’ ὦ ξυνῳδοὶ
κτύποι, ἴτ’ ὦ ξυναλγηδόνες, χορὸν τὸν Ἅιδας σέβει, διὰ
παρῇδος ὄνυχα λευκὸν αἱματοῦτε χρῶτά τε φόνιον· τὰ γὰρ
φθιτῶν τοῖς ὁρῶσι κόσμος. ἄπληστος ἅδε μ’ ἐξάγει χάρις
γόων πολύπονος, ὡς ἐξ ἀλιβάτου πέτρας ὑγρὰ ῥέουσα σταγὼν
ἄπαυστος αἰεί· γόων, τὸ γὰρ θανόντων τέκνων ἐπιπονόν τι
κατὰ γυναῖκας ἐς γόους πέφυκε πάθος. ἒ ἔ. θανοῦσα τῶνδ’
ἀλγέων λαθοίμαν. τίνων γόων ἤκουσα καὶ στέρνων κτύπον
νεκρῶν τε θρήνους, τῶνδ’ ἀνακτόρων ἄπο ἠχοῦς ἰούσης; ὡς
φόβος μ’ ἀναπτεροῖ μή μοί τι μήτηρ, ἣν μεταστείχω ποδί,
χρονίαν ἀποῦσαν ἐκ δόμων ἔχῃ νέον. ἔα· τί χρῆμα; καινὰς
ἐσβολὰς ὁρῶ λόγων· μητέρα γεραιὰν βωμίαν ἐφημένην ξένους θ’
ὁμοῦ γυναῖκας, οὐχ ἕνα ῥυθμὸν κακῶν ἐχούσας· ἔκ τε γὰρ
γερασμίων ὄσσων ἐλαύνουσ’ οἰκτρὸν ἐς γαῖαν δάκρυ, κουραί τε
καὶ πεπλώματ’ οὐ θεωρικά. τί ταῦτα, μῆτερ; σὸν τὸ μηνύειν
ἐμοί, ἡμῶν δ’ ἀκούειν· προσδοκῶ τι γὰρ νέον. ὦ παῖ,
γυναῖκες αἵδε μητέρες τέκνων τῶν κατθανόντων ἀμφὶ Καδμείας
πύλας ἑπτὰ στρατηγῶν· ἱκεσίοις δὲ σὺν κλάδοις φρουροῦσί μ’,
ὡς δέδορκας, ἐν κύκλῳ, τέκνον. τίς δ’ ὁ στενάζων οἰκτρὸν
ἐν πύλαις ὅδε; Ἄδραστος, ὡς λέγουσιν, Ἀργείων ἄναξ. οἱ δ’
ἀμφὶ τόνδε παῖδες; ἦ τούτων τέκνα; οὔκ, ἀλλὰ νεκρῶν τῶν
ὀλωλότων κόροι. τί γὰρ πρὸς ἡμᾶς ἦλθον ἱκεσίᾳ χερί;
οἶδ’· ἀλλὰ τῶνδε μῦθος οὑντεῦθεν, τέκνον. σὲ τὸν κατήρη
χλανιδίοις ἀνιστορῶ. λέγ’ ἐκκαλύψας κρᾶτα καὶ πάρες γόον·
πέρας γὰρ οὐδὲν μὴ διὰ γλώσσης ἰόν. ὦ καλλίνικε γῆς
Ἀθηναίων ἄναξ, Θησεῦ, σὸς ἱκέτης καὶ πόλεως ἥκω σέθεν.
τί χρῆμα θηρῶν καὶ τίνος χρείαν ἔχων; οἶσθ’ ἣν στρατείαν
ἐστράτευσ’ ὀλεθρίαν. οὐ γάρ τι σιγῇ διεπέρασας Ἑλλάδα.
ἐνταῦθ’ ἀπώλεσ’ ἄνδρας Ἀργείων ἄκρους. τοιαῦθ’ ὁ τλήμων
πόλεμος ἐξεργάζεται. τούτους θανόντας ἦλθον ἐξαιτῶν πόλιν.
κήρυξιν Ἑρμοῦ πίσυνος, ὡς θάψῃς νεκρούς; κἄπειτά γ’ οἱ
κτανόντες οὐκ ἐῶσί με. τί γὰρ λέγουσιν, ὅσια χρῄζοντος
σέθεν; τί δ’; εὐτυχοῦντες οὐκ ἐπίστανται φέρειν. ξύμβουλον
οὖν μ’ ἐπῆλθες; ἢ τίνος χάριν; κομίσαι σε, Θησεῦ, παῖδας
Ἀργείων θέλων. τὸ δ’ Ἄργος ἡμῖν ποῦ ’στιν; ἢ κόμποι
μάτην; σφαλέντες οἰχόμεσθα. πρὸς σὲ δ’ ἥκομεν. ἰδίᾳ
δοκῆσάν σοι τόδ’ ἢ πάσῃ πόλει; πάντες <σ’> ἱκνοῦνται
Δαναΐδαι θάψαι νεκρούς. ἐκ τοῦ δ’ ἐλαύνεις ἑπτὰ πρὸς Θήβας
λόχους; δισσοῖσι γαμβροῖς τήνδε πορσύνων χάριν. τῷ δ’
ἐξέδωκας παῖδας Ἀργείων σέθεν; οὐκ ἐγγενῆ συνῆψα κηδείαν
δόμοις. ἀλλὰ ξένοις ἔδωκας Ἀργείας κόρας; Τυδεῖ <γε>
Πολυνείκει τε τῷ Θηβαιγενεῖ. τίν’ εἰς ἔρωτα τῆσδε κηδείας
μολών; Φοίβου μ’ ὑπῆλθε δυστόπαστ’ αἰνίγματα. τί δ’ εἶπ’
Ἀπόλλων παρθένοις κραίνων γάμον; κάπρῳ με δοῦναι καὶ λέοντι
παῖδ’ ἐμώ. σὺ δ’ ἐξελίσσεις πῶς θεοῦ θεσπίσματα; ἐλθόντε
φυγάδε νυκτὸς εἰς ἐμὰς πύλας — τίς καὶ τίς; εἰπέ· δύο γὰρ
ἐξαυδᾷς ἅμα. Τυδεὺς μάχην ξυνῆψε Πολυνείκης θ’ ἅμα. ἦ
τοῖσδ’ ἔδωκας θηρσὶν ὣς κόρας σέθεν; μάχην γε δισσοῖν
κνωδάλοιν ἀπεικάσας. ἦλθον δὲ δὴ πῶς πατρίδος ἐκλιπόνθ’
ὅρους; Τυδεὺς μὲν αἷμα συγγενὲς φεύγων χθονός. ὁ δ’
Οἰδίπου <τί>, τίνι τρόπῳ Θήβας λιπών; ἀραῖς πατρῴαις, μὴ
κασίγνητον κτάνοι. σοφήν γ’ ἔλεξας τήνδ’ ἑκούσιον φυγήν.
ἀλλ’ οἱ μένοντες τοὺς ἀπόντας ἠδίκουν. οὔ πού σφ’ ἀδελφὸς
χρημάτων νοσφίζεται; ταύτῃ δικάζων ἦλθον· εἶτ’ ἀπωλόμην.
μάντεις δ’ ἐπῆλθες ἐμπύρων τ’ εἶδες φλόγα; οἴμοι; διώκεις
μ’ ᾗ μάλιστ’ ἐγὼ ’σφάλην. οὐκ ἦλθες, ὡς ἔοικεν, εὐνοίᾳ
θεῶν. τὸ δὲ πλέον, ἦλθον Ἀμφιάρεώ γε πρὸς βίαν. οὕτω τὸ
θεῖον ῥᾳδίως ἀπεστράφης; νέων γὰρ ἀνδρῶν θόρυβος
ἐξέπλησσέ με. εὐψυχίαν ἔσπευσας ἀντ’ εὐβουλίας. ὃ δή γε
πολλοὺς ὤλεσε στρατηλάτας. ἀλλ’, ὦ καθ’ Ἑλλάδ’ ἀλκιμώτατον
κάρα, ἄναξ Ἀθηνῶν, ἐν μὲν αἰσχύναις ἔχω πίτνων πρὸς
οὖδας γόνυ σὸν ἀμπίσχειν χερί, πολιὸς ἀνὴρ τύραννος
εὐδαίμων πάρος· ὅμως δ’ ἀνάγκη συμφοραῖς εἴκειν ἐμαῖς.
σῶσον νεκρούς μοι, τἀμά τ’ οἰκτίρας κακὰ καὶ τῶν θανόντων
τάσδε μητέρας τέκνων, αἷς γῆρας ἥκει πολιὸν εἰς ἀπαιδίαν,
ἐλθεῖν δ’ ἔτλησαν δεῦρο καὶ ξένον πόδα θεῖναι μόλις γεραιὰ
κινοῦσαι μέλη, πρεσβεύματ’ οὐ Δήμητρος ἐς μυστήρια, ἀλλ’ ὡς
νεκροὺς θάψωσιν, ἃς αὐτὰς ἐχρῆν κείνων ταφείσας χερσὶν
ὡραίων τυχεῖν. σοφὸν δὲ πενίαν τ’ εἰσορᾶν τὸν ὄλβιον,
πένητά τ’ εἰς τοὺς πλουσίους ἀποβλέπειν ζηλοῦνθ’, ἵν’
αὐτὸν χρημάτων ἔρως ἔχῃ, τά τ’ οἰκτρὰ τοὺς μὴ δυστυχεῖς
δεδοικέναι. . . . . . . . . τόν θ’ ὑμνοποιὸν αὐτὸς ἃν τίκτῃ
μέλη χαίροντα τίκτειν· ἢν δὲ μὴ πάσχῃ τόδε, οὔτοι δύναιτ’
ἂν οἴκοθέν γ’ ἀτώμενος τέρπειν ἂν ἄλλους· οὐδὲ γὰρ
δίκην ἔχει. τάχ’ οὖν ἂν εἴποις· Πελοπίαν παρεὶς χθόνα
πῶς ταῖς Ἀθήναις τόνδε προστάσσεις πόνον; ἐγὼ δίκαιός εἰμ’
ἀφηγεῖσθαι τάδε. Σπάρτη μὲν ὠμὴ καὶ πεποίκιλται τρόπους, τὰ
δ’ ἄλλα μικρὰ κἀσθενῆ· πόλις δὲ σὴ μόνη δύναιτ’ ἂν τόνδ’
ὑποστῆναι πόνον· τά τ’ οἰκτρὰ γὰρ δέδορκε καὶ νεανίαν ἔχει
σὲ ποιμέν’ ἐσθλόν· οὗ χρείᾳ πόλεις πολλαὶ διώλοντ’,
ἐνδεεῖς στρατηλάτου. κἀγὼ τὸν αὐτὸν τῷδέ σοι λόγον λέγω,
Θησεῦ, δῑ οἴκτου τὰς ἐμὰς λαβεῖν τύχας. ἄλλοισι δὴ
’πόνησ’ ἁμιλληθεὶς λόγῳ τοιῷδ’. ἔλεξε γάρ τις ὡς τὰ
χείρονα πλείω βροτοῖσίν ἐστι τῶν ἀμεινόνων· ἐγὼ δὲ τούτοις
ἀντίαν γνώμην ἔχω, πλείω τὰ χρηστὰ τῶν κακῶν εἶναι
βροτοῖς· εἰ μὴ γὰρ ἦν τόδ’, οὐκ ἂν ἦμεν ἐν φάει. αἰνῶ
δ’ ὃς ἡμῖν βίοτον ἐκ πεφυρμένου καὶ θηριώδους θεῶν
διεσταθμήσατο, πρῶτον μὲν ἐνθεὶς σύνεσιν, εἶτα δ’ ἄγγελον
γλῶσσαν λόγων δούς, ὥστε γιγνώσκειν ὄπα, τροφήν τε καρποῦ
τῇ τροφῇ τ’ ἀπ’ οὐρανοῦ σταγόνας ὑδρηλάς, ὡς τά γ’ ἐκ
γαίας τρέφῃ ἄρδῃ τε νηδύν· πρὸς δὲ τοῖσι χείματος
προβλήματ’, αἶθρον ἐξαμύνασθαι θεοῦ, πόντου τε ναυστολήμαθ’,
ὡς διαλλαγὰς ἔχοιμεν ἀλλήλοισιν ὧν πένοιτο γῆ. ἃ δ’ ἔστ’
ἄσημα κοὐ σαφῶς γιγνώσκομεν, ἐς πῦρ βλέποντες καὶ κατὰ
σπλάγχνων πτυχὰς μάντεις προσημαίνουσιν οἰωνῶν τ’ ἄπο. ἆρ’
οὐ τρυφῶμεν θεοῦ κατασκευὴν βίῳ δόντος τοιαύτην, οἷσιν οὐκ
ἀρκεῖ τάδε; ἀλλ’ ἡ φρόνησις τοῦ θεοῦ μεῖζον σθένειν ζητεῖ,
τὸ γαῦρον δ’ ἐν φρεσὶν κεκτημένοι δοκοῦμεν εἶναι δαιμόνων
σοφώτεροι. ἧς καὶ σὺ φαίνῃ δεκάδος, οὐ σοφὸς γεγώς, ὅστις
κόρας μὲν θεσφάτοις Φοίβου ζυγεὶς ξένοισιν ὧδ’ ἔδωκας ὡς
ζώντων θεῶν, λαμπρὸν δὲ θολερῷ δῶμα συμμείξας τὸ σὸν
ἥλκωσας οἴκους· χρῆν γὰρ οὐδὲ σώματα ἄδικα δικαίοις τὸν
σοφὸν συμμιγνύναι, εὐδαιμονοῦντας δ’ ἐς δόμους κτᾶσθαι φίλους.
κοινὰς γὰρ ὁ θεὸς τὰς τύχας ἡγούμενος τοῖς τοῦ νοσοῦντος
πήμασιν διώλεσε τὸν συννοσοῦντα κοὐδὲν ἠδικηκότα. ἐς δὲ
στρατείαν πάντας Ἀργείους ἄγων, μάντεων λεγόντων θέσφατ’,
εἶτ’ ἀτιμάσας βίᾳ παρελθὼν θεοὺς ἀπώλεσας πόλιν, νέοις
παραχθείς, οἵτινες τιμώμενοι χαίρουσι πολέμους τ’ αὐξάνουσ’
ἄνευ δίκης, φθείροντες ἀστούς, ὁ μὲν ὅπως στρατηλατῇ, ὁ
δ’ ὡς ὑβρίζῃ δύναμιν ἐς χεῖρας λαβών, ἄλλος δὲ κέρδους
οὕνεκ’, οὐκ ἀποσκοπῶν τὸ πλῆθος εἴ τι βλάπτεται πάσχον
τάδε. τρεῖς γὰρ πολιτῶν μερίδες· οἳ μὲν ὄλβιοι ἀνωφελεῖς
τε πλειόνων τ’ ἐρῶσ’ ἀεί· οἳ δ’ οὐκ ἔχοντες καὶ
σπανίζοντες βίου δεινοί, νέμοντες τῷ φθόνῳ πλέον μέρος, ἐς
τοὺς ἔχοντας κέντρ’ ἀφιᾶσιν κακά, γλώσσαις πονηρῶν προστατῶν
φηλούμενοι· τριῶν δὲ μοιρῶν ἡ ’ν μέσῳ σῴζει πόλεις, κόσμον
φυλάσσουσ’ ὅντιν’ ἂν τάξῃ πόλις. κἄπειτ’ ἐγώ σοι σύμμαχος
γενήσομαι; τί πρὸς πολίτας τοὺς ἐμοὺς λέγων καλόν; χαίρων
ἴθ’· εἰ γὰρ μὴ βεβούλευσαι καλῶς, αὐτὸς πιέζειν τὴν τύχην,
ἡμᾶς δ’ ἐᾶν. ἥμαρτεν· ἐν νέοισι δ’ ἀνθρώπων τόδε ἔνεστι·
συγγνώμην δὲ τῷδ’ ἔχειν χρεών. [ἀλλ’ ὡς ἰατρὸν τῶνδ’,
ἄναξ, ἀφίγμεθα.] οὔτοι δικαστήν <σ’> εἱλόμην ἐμῶν κακῶν
οὐδ’, εἴ τι πράξας μὴ καλῶς εὑρίσκομαι, τούτων κολαστὴν
κἀπιτιμητήν, ἄναξ, ἀλλ’ ὡς ὀναίμην. εἰ δὲ μὴ βούλῃ τάδε,
στέργειν ἀνάγκη τοῖσι σοῖς· τί γὰρ πάθω; ἄγ’, ὦ γεραιαί,
στείχετε, γλαυκὴν χλόην αὐτοῦ λιποῦσαι, φυλλάδος καταστροφῇ
θεούς τε καὶ γῆν τήν τε πυρφόρον θεὰν Δήμητρα θέμεναι μάρτυρ’
ἡλίου τε φῶς, ὡς οὐδὲν ἡμῖν ἤρκεσαν λιταὶ θεῶν. . . . . .
. . . ὃς Πέλοπος ἦν παῖς, Πελοπίας δ’ ἡμεῖς χθονὸς ταὐτὸν
πατρῷον αἷμα σοὶ κεκτήμεθα. τί δρᾷς; προδώσεις ταῦτα
κἀκβαλεῖς χθονὸς γραῦς οὐ τυχούσας οὐδὲν ὧν αὐτὰς ἐχρῆν;
μὴ δῆτ’· ἔχει γὰρ καταφυγὴν θὴρ μὲν πέτραν, δοῦλος δὲ
βωμοὺς θεῶν, πόλις δὲ πρὸς πόλιν ἔπτηξε χειμασθεῖσα· τῶν
γὰρ ἐν βροτοῖς οὐκ ἔστιν οὐδὲν διὰ τέλους εὐδαιμονοῦν.
βᾶθι, τάλαιν’, ἱερῶν δαπέδων ἄπο Περσεφονείας, βᾶθι καὶ
ἀντίασον γονάτων ἔπι χεῖρα βαλοῦσα, τέκνων τεθνεώτων κομίσαι
δέμας, ὦ μελέα ’γώ, οὓς ὑπὸ τείχεσι Καδμείοισιν ἀπώλεσα
κούρους. [ἰώ μοι· λάβετε φέρετε πέμπετε κρίνετε ταλαίνας
χέρας γεραιάς.] πρός <σε> γενειάδος, ὦ φίλος, ὦ δοκιμώτατος
Ἑλλάδι, ἄντομαι ἀμφιπίτνουσα τὸ σὸν γόνυ καὶ χέρα δειλαία·
οἴκτισαι ἀμφὶ τέκνων μ’ †ἱκέταν ἤ τιν’† ἀλάταν οἰκτρὸν
ἰήλεμον οἰκτρὸν ἱεῖσαν. μηδ’ ἀτάφους, τέκνον, ἐν χθονὶ
Κάδμου χάρματα θηρῶν παῖδας ἐν ἁλικίᾳ τᾷ σᾷ κατίδῃς,
ἱκετεύω. βλέψον ἐμῶν βλεφάρων ἔπι δάκρυον, ἃ περὶ σοῖσι
γούνασιν ὧδε πίτνω τέκνοις τάφον ἐξανύσασθαι. μῆτερ, τί
κλαίεις λέπτ’ ἐπ’ ὀμμάτων φάρη βαλοῦσα τῶν σῶν; ἆρα
δυστήνους γόους κλύουσα τῶνδε; κἀμὲ γὰρ διῆλθέ τι. ἔπαιρε
λευκὸν κρᾶτα, μὴ δακρυρρόει σεμναῖσι Δηοῦς ἐσχάραις παρημένη.
αἰαῖ. τὰ τούτων οὐχὶ σοὶ στενακτέον. ὦ τλήμονες γυναῖκες.
οὐ σὺ τῶνδ’ ἔφυς. εἴπω τι, τέκνον, σοί τε καὶ πόλει καλόν;
ὡς πολλά γ’ ἐστὶ κἀπὸ θηλειῶν σοφά. ἀλλ’ εἰς ὄκνον μοι
μῦθος ὃν κεύθω φέρει. αἰσχρόν γ’ ἔλεξας, χρήστ’ ἔπη
κρύπτειν φίλοις. οὔτοι σιωπῶσ’ εἶτα μέμψομαί ποτε τὴν νῦν
σιωπὴν ὡς ἐσιγήθη κακῶς, οὐδ’ ὡς ἀχρεῖον τὰς γυναῖκας εὖ
λέγειν δείσασ’ ἀφήσω τῷ φόβῳ τοὐμὸν καλόν. ἐγὼ δέ σ’,
ὦ παῖ, πρῶτα μὲν τὰ τῶν θεῶν σκοπεῖν κελεύω μὴ σφαλῇς
ἀτιμάσας· τἄλλ’ εὖ φρονῶν γάρ, ἐν μόνῳ τούτῳ ’σφάλης.
πρὸς τοῖσδε δ’, εἰ μὲν μὴ ἀδικουμένοις ἐχρῆν τολμηρὸν
εἶναι, κάρτ’ ἂν εἶχον ἡσύχως· νῦν δ’ ἴσθι σοί τε τοῦθ’
ὅσην τιμὴν φέρει, κἀμοὶ παραινεῖν οὐ φόβον φέρει, τέκνον,
ἄνδρας βιαίους καὶ κατείργοντας νεκροὺς τάφου τε μοίρας καὶ
κτερισμάτων λαχεῖν ἐς τήνδ’ ἀνάγκην σῇ καταστῆσαι χερί,
νόμιμά τε πάσης συγχέοντας Ἑλλάδος παῦσαι· τὸ γάρ τοι
συνέχον ἀνθρώπων πόλεις τοῦτ’ ἔσθ’, ὅταν τις τοὺς νόμους
σῴζῃ καλῶς. ἐρεῖ δὲ δή τις ὡς ἀνανδρίᾳ χερῶν, πόλει
παρόν σοι στέφανον εὐκλείας λαβεῖν, δείσας ἀπέστης, καὶ συὸς
μὲν ἀγρίου ἀγῶνος ἥψω φαῦλον ἀθλήσας πόνον, οὗ δ’ ἐς
κράνος βλέψαντα καὶ λόγχης ἀκμὴν χρῆν ἐκπονῆσαι, δειλὸς ὢν
ἐφηυρέθης. μὴ δῆτ’ ἐμός γ’ ὤν, ὦ τέκνον, δράσῃς τάδε.
ὁρᾷς, ἄβουλος ὡς κεκερτομημένη τοῖς κερτομοῦσι γοργὸν ὄμμ’
ἀναβλέπει σὴ πατρίς; ἐν γὰρ τοῖς πόνοισιν αὔξεται· αἱ δ’
ἥσυχοι σκοτεινὰ πράσσουσαι πόλεις σκοτεινὰ καὶ βλέπουσιν
εὐλαβούμεναι. οὐκ εἶ νεκροῖσι καὶ γυναιξὶν ἀθλίαις
προσωφελήσων, ὦ τέκνον, κεχρημέναις; ὡς οὔτε ταρβῶ σὺν
δίκῃ σ’ ὁρμώμενον, Κάδμου θ’ ὁρῶσα λαὸν εὖ πεπραγότα, ἔτ’
αὐτὸν ἄλλα βλήματ’ ἐν κύβοις βαλεῖν πέποιθ’· ὁ γὰρ θεὸς
πάντ’ ἀναστρέφει πάλιν. ὦ φιλτάτη μοι, τῷδέ τ’ εἴρηκας
καλῶς κἀμοί· διπλοῦν δὲ χάρμα γίγνεται τόδε. ἐμοὶ λόγοι
μέν, μῆτερ, οἱ λελεγμένοι ὀρθῶς ἔχουσ’ ἐς τόνδε,
κἀπεφηνάμην γνώμην ὑφ’ οἵων ἐσφάλη βουλευμάτων· ὁρῶ δὲ
κἀγὼ ταῦθ’ ἅπερ με νουθετεῖς, ὡς τοῖς ἐμοῖσιν οὐχὶ
πρόσφορον τρόποις φεύγειν τὰ δεινά. πολλὰ γὰρ δράσας καλὰ
ἔθος τόδ’ εἰς Ἕλληνας ἐξελεξάμην, ἀεὶ κολαστὴς τῶν κακῶν
καθεστάναι. οὔκουν ἀπαυδᾶν δυνατόν ἐστί μοι πόνους. τί γάρ
μ’ ἐροῦσιν οἵ γε δυσμενεῖς βροτῶν, ὅθ’ ἡ τεκοῦσα
χὑπερορρωδοῦσ’ ἐμοῦ πρώτη κελεύεις τόνδ’ ὑποστῆναι πόνον;
δράσω τάδ’· εἶμι καὶ νεκροὺς ἐκλύσομαι λόγοισι πείθων· εἰ
δὲ μή, βίᾳ δορὸς ἤδη τόδ’ ἔσται κοὐχὶ σὺν φθόνῳ θεῶν.
δόξαι δὲ χρῄζω καὶ πόλει πάσῃ τόδε. δόξει δ’ ἐμοῦ
θέλοντος· ἀλλὰ τοῦ λόγου προσδοὺς ἔχοιμ’ ἂν δῆμον
εὐμενέστερον. καὶ γὰρ κατέστησ’ αὐτὸν ἐς μοναρχίαν
ἐλευθερώσας τήνδ’ ἰσόψηφον πόλιν. λαβὼν δ’ Ἄδραστον δεῖγμα
τῶν ἐμῶν λόγων ἐς πλῆθος ἀστῶν εἶμι· καὶ πείσας τάδε,
λεκτοὺς ἀθροίσας δεῦρ’ Ἀθηναίων κόρους ἥξω· παρ’ ὅπλοις θ’
ἥμενος πέμψω λόγους Κρέοντι νεκρῶν σώματ’ ἐξαιτούμενος.
ἀλλ’, ὦ γεραιαί, σέμν’ ἀφαιρεῖτε στέφη μητρός, πρὸς οἴκους
ὥς νιν Αἰγέως ἄγω, φίλην προσάψας χεῖρα· τοῖς τεκοῦσι γὰρ
δύστηνος ὅστις μὴ ἀντιδουλεύει τέκνων — κάλλιστον ἔρανον·
δοὺς γὰρ ἀντιλάζυται παίδων παρ’ αὑτοῦ τοιάδ’ ἃν τοκεῦσι
δῷ. ἱππόβοτον Ἄργος, ὦ πάτριον ἐμὸν πέδον, ἐκλύετε
τάδ’, ἐκλύετε ἄνακτος ὅσια περὶ θεοὺς καὶ μεγάλα Πελασγίᾳ
καὶ κατ’ Ἄργος. εἰ γὰρ ἐπὶ τέρμα καὶ τὸ πλέον ἐμῶν κακῶν
ἱκόμενος ἔτι ματέρος ἄγαλμα φόνιον ἐξέλοι, γᾶν δὲ φίλιον
Ἰνάχου θεῖτ’ ὀνήσας. καλὸν δ’ ἄγαλμα πόλεσιν εὐσεβὴς πόνος
χάριν τ’ ἔχει τὰν ἐς αἰεί. τί μοι πόλις κρανεῖ ποτ’; ἆρα
φίλιά μοι τεμεῖ, καὶ τέκνοις ταφὰς ληψόμεσθα; ἄμυνε ματρί,
πόλις, ἄμυνε, Παλλάδος, νόμους βροτῶν μὴ μιαίνειν. σύ τοι
σέβεις δίκαν, τὸ δ’ ἧσσον ἀδικίᾳ νέμεις, δυστυχῆ τ’ ἀεὶ
πάντα ῥύῃ. τέχνην μὲν αἰεὶ τήνδ’ ἔχων ὑπηρετεῖς πόλει τε
κἀμοί, διαφέρων κηρύγματα· ἐλθὼν δ’ ὑπέρ τ’ Ἀσωπὸν Ἰσμηνοῦ
θ’ ὕδωρ σεμνῷ τυράννῳ φράζε Καδμείων τάδε· Θησεύς σ’
ἀπαιτεῖ πρὸς χάριν θάψαι νεκρούς, συγγείτον’ οἰκῶν γαῖαν,
ἀξιῶν τυχεῖν, φίλον τε θέσθαι πάντ’ Ἐρεχθειδῶν λεών. κἂν
μὲν θέλωσιν, αἰνέσας παλίσσυτος στεῖχ’· ἢν δ’ ἀπιστῶσ’,
οἵδε δεύτεροι λόγοι· Κῶμον δέχεσθαι τὸν ἐμὸν ἀσπιδηφόρον.
στρατὸς δὲ θάσσει κἀξετάζεται παρὼν Καλλίχορον ἀμφὶ σεμνὸν
εὐτρεπὴς ὅδε. καὶ μὴν ἑκοῦσά γ’ ἀσμένη τ’ ἐδέξατο πόλις
πόνον τόνδ’, ὡς θέλοντά μ’ ᾔσθετο. ἔα· λόγων τίς ἐμποδὼν
ὅδ’ ἔρχεται; Καδμεῖος, ὡς ἔοικεν οὐ σάφ’ εἰδότι, κῆρυξ.
ἐπίσχες, ἤν σ’ ἀπαλλάξῃ πόνου μολὼν ὕπαντα τοῖς ἐμοῖς
βουλεύμασιν. τίς γῆς τύραννος; πρὸς τίν’ ἀγγεῖλαί με χρὴ
λόγους Κρέοντος, ὃς κρατεῖ Κάδμου χθονὸς Ἐτεοκλέους θανόντος
ἀμφ’ ἑπταστόμους πύλας ἀδελφῇ χειρὶ Πολυνείκους ὕπο;
πρῶτον μὲν ἤρξω τοῦ λόγου ψευδῶς, ξένε, ζητῶν τύραννον
ἐνθάδ’· οὐ γὰρ ἄρχεται ἑνὸς πρὸς ἀνδρός, ἀλλ’ ἐλευθέρα
πόλις. δῆμος δ’ ἀνάσσει διαδοχαῖσιν ἐν μέρει ἐνιαυσίαισιν,
οὐχὶ τῷ πλούτῳ διδοὺς τὸ πλεῖστον, ἀλλὰ χὡ πένης ἔχων
ἴσον. ἓν μὲν τόδ’ ἡμῖν ὥσπερ ἐν πεσσοῖς δίδως κρεῖσσον·
πόλις γὰρ ἧς ἐγὼ πάρειμ’ ἄπο ἑνὸς πρὸς ἀνδρός, οὐκ
ὄχλῳ κρατύνεται· οὐδ’ ἔστιν αὐτὴν ὅστις ἐκχαυνῶν λόγοις
πρὸς κέρδος ἴδιον ἄλλοτ’ ἄλλοσε στρέφει, τὸ δ’ αὐτίχ’
ἡδὺς καὶ διδοὺς πολλὴν χάριν, ἐσαῦθις ἔβλαψ’, εἶτα
διαβολαῖς νέαις κλέψας τὰ πρόσθε σφάλματ’ ἐξέδυ δίκης.
ἄλλως τε πῶς ἂν μὴ διορθεύων λόγους ὀρθῶς δύναιτ’ ἂν
δῆμος εὐθύνειν πόλιν; ὁ γὰρ χρόνος μάθησιν ἀντὶ τοῦ τάχους
κρείσσω δίδωσι. γαπόνος δ’ ἀνὴρ πένης, εἰ καὶ γένοιτο μὴ
ἀμαθής, ἔργων ὕπο οὐκ ἂν δύναιτο πρὸς τὰ κοίν’
ἀποβλέπειν. ἦ δὴ νοσῶδες τοῦτο τοῖς ἀμείνοσιν, ὅταν
πονηρὸς ἀξίωμ’ ἀνὴρ ἔχῃ γλώσσῃ κατασχὼν δῆμον, οὐδὲν
ὢν τὸ πρίν. κομψός γ’ ὁ κῆρυξ καὶ παρεργάτης λόγων. ἐπεὶ
δ’ ἀγῶνα καὶ σὺ τόνδ’ ἠγωνίσω, ἄκοῡ· ἅμιλλαν γὰρ σὺ
προύθηκας λόγων. οὐδὲν τυράννου δυσμενέστερον πόλει, ὅπου τὸ
μὲν πρώτιστον οὐκ εἰσὶν νόμοι κοινοί, κρατεῖ δ’ εἷς τὸν
νόμον κεκτημένος αὐτὸς παρ’ αὑτῷ· καὶ τόδ’ οὐκέτ’ ἔστ’
ἴσον. γεγραμμένων δὲ τῶν νόμων ὅ τ’ ἀσθενὴς ὁ πλούσιός τε
τὴν δίκην ἴσην ἔχει, ἔστιν δ’ ἐνισπεῖν τοῖσιν
ἀσθενεστέροις τὸν εὐτυχοῦντα ταὔθ’, ὅταν κλύῃ κακῶς,
νικᾷ δ’ ὁ μείων τὸν μέγαν δίκαῑ ἔχων. τοὐλεύθερον δ’
ἐκεῖνο· Τίς θέλει πόλει χρηστόν τι βούλευμ’ ἐς μέσον φέρειν
ἔχων; καὶ ταῦθ’ ὁ χρῄζων λαμπρός ἐσθ’, ὁ μὴ θέλων σιγᾷ.
τί τούτων ἔστ’ ἰσαίτερον πόλει; καὶ μὴν ὅπου γε δῆμος
αὐθέντης χθονός, ὑποῦσιν ἀστοῖς ἥδεται νεανίαις· ἀνὴρ δὲ
βασιλεὺς ἐχθρὸν ἡγεῖται τόδε, καὶ τοὺς ἀρίστους οὕς τ’
ἂν ἡγῆται φρονεῖν κτείνει, δεδοικὼς τῆς τυραννίδος πέρι.
πῶς οὖν ἔτ’ ἂν γένοιτ’ ἂν ἰσχυρὰ πόλις, ὅταν τις ὡς
λειμῶνος ἠρινοῦ στάχυν τόλμας ἀφαιρῇ κἀπολωτίζῃ νέους;
κτᾶσθαι δὲ πλοῦτον καὶ βίον τί δεῖ τέκνοις ὡς τῷ τυράννῳ
πλείον’ ἐκμοχθῇ βίον; ἢ παρθενεύειν παῖδας ἐν δόμοις
καλῶς, τερπνὰς τυράννοις ἡδονάς, ὅταν θέλῃ, δάκρυα δ’
ἑτοιμάζουσι; μὴ ζῴην ἔτι, εἰ τἀμὰ τέκνα πρὸς βίαν
νυμφεύσεται. καὶ ταῦτα μὲν δὴ πρὸς τὰ σὰ ἐξηκόντισα. ἥκεις
δὲ δὴ τί τῆσδε γῆς κεχρημένος; κλαίων γ’ ἂν ἦλθες, εἴ σε
μὴ ’†πεμψεν πόλις, περισσὰ φωνῶν· τὸν γὰρ ἄγγελον χρεὼν
λέξανθ’ ὅσ’ ἂν τάξῃ τις ὡς τάχος πάλιν χωρεῖν. τὸ λοιπὸν
δ’ εἰς ἐμὴν πόλιν Κρέων ἧσσον λάλον σου πεμπέτω τιν’
ἄγγελον. φεῦ φεῦ· κακοῖσιν ὡς ὅταν δαίμων διδῷ καλῶς,
ὑβρίζουσ’ ὡς ἀεὶ πράξοντες εὖ. λέγοιμ’ ἂν ἤδη. τῶν μὲν
ἠγωνισμένων σοὶ μὲν δοκείτω ταῦτ’, ἐμοὶ δὲ τἀντία. ἐγὼ δ’
ἀπαυδῶ πᾶς τε Καδμεῖος λεὼς Ἄδραστον ἐς γῆν τήνδε μὴ
παριέναι· εἰ δ’ ἔστιν ἐν γῇ, πρὶν θεοῦ δῦναι σέλας,
λύσαντα σεμνὰ στεμμάτων μυστήρια τῆσδ’ ἐξελαύνειν, μηδ’
ἀναιρεῖσθαι νεκροὺς βίᾳ, προσήκοντ’ οὐδὲν Ἀργείων πόλει.
κἂν μὲν πίθῃ μοι, κυμάτων ἄτερ πόλιν σὴν ναυστολήσεις· εἰ
δὲ μή, πολὺς κλύδων ἡμῖν τε καὶ σοὶ συμμάχοις τ’ ἔσται
δορός. σκέψαι δέ, καὶ μὴ τοῖς ἐμοῖς θυμούμενος λόγοισιν, ὡς
δὴ πόλιν ἐλευθέραν ἔχων, σφριγῶντ’ ἀμείψῃ μῦθον ἐκ
βραχιόνων· ἐλπὶς γάρ ἐστ’ ἄπιστον, ἣ πολλὰς πόλεις συνῆψ’,
ἄγουσα θυμὸν εἰς ὑπερβολάς. ὅταν γὰρ ἔλθῃ πόλεμος ἐς
ψῆφον λεώ, οὐδεὶς ἔθ’ αὑτοῦ θάνατον ἐκλογίζεται, τὸ
δυστυχὲς δὲ τοῦτ’ ἐς ἄλλον ἐκτρέπει· εἰ δ’ ἦν παρ’ ὄμμα
θάνατος ἐν ψήφου φορᾷ, οὐκ ἄν ποθ’ Ἑλλὰς δοριμανὴς
ἀπώλλυτο. καίτοι δυοῖν γε πάντες ἄνθρωποι λόγοιν τὸν
κρείσσον’ ἴσμεν, καὶ τὰ χρηστὰ καὶ κακά, ὅσῳ τε πολέμου
κρεῖσσον εἰρήνη βροτοῖς· ἣ πρῶτα μὲν Μούσαισι προσφιλεστάτη,
Ποιναῖσι δ’ ἐχθρά, τέρπεται δ’ εὐπαιδίᾳ, χαίρει δὲ πλούτῳ.
ταῦτ’ ἀφέντες οἱ κακοὶ πολέμους ἀναιρούμεσθα καὶ τὸν
ἥσσονα δουλούμεθ’, ἄνδρες ἄνδρα καὶ πόλις πόλιν. σὺ δ’
ἄνδρας ἐχθροὺς καὶ θανόντας ὠφελεῖς, θάπτων κομίζων θ’
ὕβρις οὓς ἀπώλεσεν; οὔ τἄρ’ ἔτ’ ὀρθῶς Καπανέως
κεραύνιον δέμας καπνοῦται, κλιμάκων ὀρθοστάτας ὃς προσβαλὼν
πύλῃσιν ὤμοσεν πόλιν πέρσειν θεοῦ θέλοντος ἤν τε μὴ θέλῃ;
οὐδ’ ἥρπασεν χάρυβδις οἰωνοσκόπον, τέθριππον ἅρμα
περιβαλοῦσα χάσματι, ἄλλοι τε κεῖνται πρὸς πύλαις λοχαγέται
πέτροις καταξανθέντες ὀστέων ῥαφάς; ἤ νυν φρονεῖν ἄμεινον
ἐξαύχει Διός, ἢ θεοὺς δικαίως τοὺς κακοὺς ἀπολλύναι.
φιλεῖν μὲν οὖν χρὴ τοὺς σοφοὺς πρῶτον τέκνα, ἔπειτα τοκέας
πατρίδα θ’, ἣν αὔξειν χρεὼν καὶ μὴ κατᾶξαι. σφαλερὸν
ἡγεμὼν θρασύς· νεώς τε ναύτης ἥσυχος, καιρῷ σοφός. καὶ
τοῦτ’ ἐμοὶ τἀνδρεῖον, ἡ προμηθία. ἐξαρκέσας ἦν Ζεὺς ὁ
τιμωρούμενος, ὑμᾶς δ’ ὑβρίζειν οὐκ ἐχρῆν τοιάνδ’ ὕβριν. ὦ
παγκάκιστε — σῖγ’, Ἄδραστ’, ἔχε στόμα, καὶ μὴ ’πίπροσθεν
τῶν ἐμῶν τοὺς σοὺς λόγους θῇς· οὐ γὰρ ἥκει πρὸς σὲ
κηρύσσων ὅδε, ἀλλ’ ὡς ἔμ’· ἡμᾶς κἀποκρίνασθαι χρεών. καὶ
πρῶτα μέν σε πρὸς τὰ πρῶτ’ ἀμείψομαι. οὐκ οἶδ’ ἐγὼ
Κρέοντα δεσπόζοντ’ ἐμοῦ οὐδὲ σθένοντα μεῖζον, ὥστ’
ἀναγκάσαι δρᾶν τὰς Ἀθήνας ταῦτ’· ἄνω γὰρ ἂν ῥέοι τὰ
πράγμαθ’ οὕτως, εἰ ’πιταξόμεσθα δή. πόλεμον δὲ τοῦτον οὐκ
ἐγὼ καθίσταμαι, ὃς οὐδὲ σὺν τοῖσδ’ ἦλθον ἐς Κάδμου
χθόνα· νεκροὺς δὲ τοὺς θανόντας, οὐ βλάπτων πόλιν οὐδ’
ἀνδροκμῆτας προσφέρων ἀγωνίας, θάψαι δικαιῶ, τὸν Πανελλήνων
νόμον σῴζων. τί τούτων ἐστὶν οὐ καλῶς ἔχον; εἰ γάρ τι
καὶ πεπόνθατ’ Ἀργείων ὕπο, τεθνᾶσιν, ἠμύνασθε πολεμίους
καλῶς, αἰσχρῶς δ’ ἐκείνοις, χἡ δίκη διοίχεται. ἐάσατ’ ἤδη
γῇ καλυφθῆναι νεκρούς, ὅθεν δ’ ἕκαστον ἐς τὸ φῶς ἀφίκετο,
ἐνταῦθ’ ἀπελθεῖν, πνεῦμα μὲν πρὸς αἰθέρα, τὸ σῶμα δ’ ἐς
γῆν· οὔτι γὰρ κεκτήμεθα ἡμέτερον αὐτὸ πλὴν ἐνοικῆσαι
βίον, κἄπειτα τὴν θρέψασαν αὐτὸ δεῖ λαβεῖν. δοκεῖς
κακουργεῖν Ἄργος οὐ θάπτων νεκρούς; ἥκιστα· πάσης Ἑλλάδος
κοινὸν τόδε, εἰ τοὺς θανόντας νοσφίσας ὧν χρῆν λαχεῖν
ἀτάφους τις ἕξει· δειλίαν γὰρ ἐσφέρει τοῖς ἀλκίμοισιν
οὗτος ἢν τεθῇ νόμος. κἀμοὶ μὲν ἦλθες δείν’ ἀπειλήσων
ἔπη, νεκροὺς δὲ ταρβεῖτ’, εἰ κρυβήσονται χθονί; τί μὴ
γένηται; μὴ κατασκάψωσι γῆν ταφέντες ὑμῶν; ἢ τέκν’ ἐν
μυχῷ χθονὸς φύσωσιν, ἐξ ὧν εἶσί τις τιμωρία; σκαιόν γε
τἀνάλωμα τῆς γλώσσης τόδε, φόβους πονηροὺς καὶ κενοὺς
δεδοικέναι. ἀλλ’, ὦ μάταιοι, γνῶτε τἀνθρώπων κακά·
παλαίσμαθ’ ἡμῶν ὁ βίος· εὐτυχοῦσι δὲ οἳ μὲν τάχ’, οἳ δ’
ἐσαῦθις, οἳ δ’ ἤδη βροτῶν, τρυφᾷ δ’ ὁ δαίμων· πρός τε γὰρ
τοῦ δυστυχοῦς, ὡς εὐτυχήσῃ, τίμιος γεραίρεται, ὅ τ’
ὄλβιός νιν πνεῦμα δειμαίνων λιπεῖν ὑψηλὸν αἴρει. γνόντας
οὖν χρεὼν τάδε ἀδικουμένους τε μέτρια μὴ θυμῷ φέρειν
ἀδικεῖν τε τοιαῦθ’ οἷα μὴ βλάψαι πόλιν. πῶς οὖν ἂν εἴη;
τοὺς ὀλωλότας νεκροὺς θάψαι δὸς ἡμῖν τοῖς θέλουσιν
εὐσεβεῖν. ἢ δῆλα τἀνθένδ’· εἶμι καὶ θάψω βίᾳ. οὐ γάρ
ποτ’ εἰς Ἕλληνας ἐξοισθήσεται ὡς εἰς ἔμ’ ἐλθὼν καὶ πόλιν
Πανδίονος νόμος παλαιὸς δαιμόνων διεφθάρη. θάρσει· τὸ γάρ τοι
τῆς Δίκης σῴζων φάος πολλοὺς ὑπεκφύγοις ἂν ἀνθρώπων
ψόγους. βούλῃ συνάψω μῦθον ἐν βραχεῖ †σέθεν†; λέγ’, εἴ τι
βούλῃ· καὶ γὰρ οὐ σιγηλὸς εἶ. οὐκ ἄν ποτ’ ἐκ γῆς παῖδας
Ἀργείων λάβοις. κἀμοῦ νυν ἀντάκουσον, εἰ βούλῃ, πάλιν.
κλύοιμ’ ἄν· οὐ γὰρ ἀλλὰ δεῖ δοῦναι μέρος. θάψω νεκροὺς
γῆς ἐξελὼν Ἀσωπίας. ἐν ἀσπίσιν σοι πρῶτα κινδυνευτέον.
πολλοὺς ἔτλην δὴ †χἁτέρους ἄλλους πόνους†. ἦ πᾶσιν οὖν
<σ’> ἔφυσεν ἐξαρκεῖν πατήρ; ὅσοι γ’ ὑβρισταί· χρηστὰ δ’ οὐ
κολάζομεν. πράσσειν σὺ πόλλ’ εἴωθας ἥ τε σὴ πόλις. τοιγὰρ
πονοῦσα πολλὰ πόλλ’ εὐδαιμονεῖ. ἔλθ’, ὥς σε λόγχη σπαρτὸς
ἐν πόλει λάβῃ. τίς δ’ ἐκ δράκοντος θοῦρος ἂν γένοιτ’
Ἄρης; γνώσῃ σὺ πάσχων· νῦν δ’ ἔτ’ εἶ νεανίας. οὔτοι μ’
ἐπαρεῖς ὥστε θυμῶσαι φρένας τοῖς σοῖσι κόμποις· ἀλλ’
ἀποστέλλου χθονός, λόγους ματαίους οὕσπερ ἠνέγκω λαβών.
περαίνομεν γὰρ οὐδέν. ὁρμᾶσθαι χρεὼν πάντ’ ἄνδρ’ ὁπλίτην
ἁρμάτων τ’ ἐπεμβάτην, μοναμπύκων τε φάλαρα κινεῖσθαι στόμα
ἀφρῷ καταστάζοντα Καδμείαν χθόνα. χωρήσομαι γὰρ ἑπτὰ πρὸς
Κάδμου πύλας αὐτὸς σίδηρον ὀξὺν ἐν χεροῖν ἔχων αὐτός τε
κῆρυξ. σοὶ δὲ προστάσσω μένειν, Ἄδραστε, κἀμοὶ μὴ
ἀναμίγνυσθαι τύχας τὰς σάς. ἐγὼ γὰρ δαίμονος τοὐμοῦ μέτα
στρατηλατήσω καινὸς ἐν καινῷ δορί. ἓν δεῖ μόνον μοι· τοὺς
θεοὺς ἔχειν, ὅσοι δίκην σέβονται· ταῦτα γὰρ ξυνόνθ’ ὁμοῦ
νίκην δίδωσιν. ἁρετὴ δ’ οὐδὲν λέγει βροτοῖσιν, ἢ μὴ τὸν
θεὸν χρῄζοντ’ ἔχῃ. — ὦ μέλεαι μελέων ματέρες λοχαγῶν, ὥς
μοι ὑφ’ ἥπατι χλωρὸν δεῖμα θάσσει — — τίν’ αὐδὰν τάνδε
προσφέρεις νέαν; — στράτευμα πᾷ Παλλάδος κριθήσεται; — διὰ
δορὸς εἶπας, ἢ λόγων ξυναλλαγαῖς; — γένοιτ’ ἂν κέρδος· εἰ
δ’ ἀρείφατοι φόνοι μάχαι στερνοτυπεῖς τ’ ἀνὰ πτόλιν κτύποι
φανήσονται, τάλαι‐ να, τίνα λόγον, τίν’ ἂν τῶνδ’ αἰτία
λάβοιμι; — ἀλλὰ τὸν εὐτυχίᾳ λαμπρὸν ἄν τις αἱροῖ μοῖρα
πάλιν· τόδε μοι θράσος ἀμφιβαίνει. — δικαίους δαίμονας σύ γ’
ἐννέπεις. — τίνες γὰρ ἄλλοι νέμουσι συμφοράς; — διάφορα
πολλὰ θεῶν βροτοῖσιν εἰσορῶ. — φόβῳ γὰρ τῷ πάρος
διόλλυσαι· δίκα δίκαν δ’ ἐκάλεσε καὶ φόνος φόνον, κακῶν δ’
ἀναψυχὰς θεοὶ βροτοῖς νέμουσι, πάντων τέρμ’ ἔχοντες αὐτοί.
— τὰ καλλίπυργα πεδία πῶς ἱκοίμεθ’ ἄν, Καλλίχορον θεᾶς
ὕδωρ λιποῦσαι — — ποτανὰν εἴ σέ τις θεῶν κτίσαι. — διπόταμον
ἵνα πόλιν μόλω. — εἰδείης ἂν φίλων εἰδείης ἂν τύχας. —
τίς ποτ’ αἶσα, τίς ἄρα πότμος ἐπιμένει τὸν ἄλκιμον τᾶσδε
γᾶς ἄνακτα; — κεκλημένους μὲν ἀνακαλούμεθ’ αὖ θεούς· —
ἀλλὰ φόβων πίστις ἅδε πρώτα. — ἰὼ Ζεῦ, τᾶς παλαιομάτορος
παιδογόνε πόριος Ἰνάχου. — πόλει μοι ξύμμαχος γενοῦ τᾷδ’
εὐμενής. — τὸ σὸν ἄγαλμα, τὸ σὸν ἵδρυμα πόλεος,
ἐκκομίζομαι πρὸς πυρὰν ὑβρισθέν. γυναῖκες, ἥκω πόλλ’ ἔχων
λέγειν φίλα, αὐτός τε σωθείς· ᾑρέθην γὰρ ἐν μάχῃ, ἣν οἱ
θανόντων ἑπτὰ δεσποτῶν λόχοι ἠγωνίσαντο ῥεῦμα Διρκαῖον
πάρα· νίκην τε Θησέως ἀγγελῶν. λόγου δέ σε μακροῦ ἀποπαύσω·
Καπανέως γὰρ ἦ λάτρις, ὃν Ζεὺς κεραυνῷ πυρπόλῳ
καταιθαλοῖ. ὦ φίλτατ’, εὖ μὲν νόστον ἀγγέλλεις σέθεν τήν
τ’ ἀμφὶ Θησέως βάξιν· εἰ δὲ καὶ στρατὸς σῶς ἐστ’ Ἀθηνῶν,
πάντ’ ἂν ἀγγέλλοις φίλα. σῶς, καὶ πέπραγεν ὡς Ἄδραστος
ὤφελεν πρᾶξαι ξὺν Ἀργείοισιν, οὓς ἀπ’ Ἰνάχου στείλας
ἐπεστράτευσε Καδμείων πόλιν. πῶς γὰρ τροπαῖα Ζηνὸς Αἰγέως
τόκος ἔστησεν οἵ τε συμμετασχόντες δορός; λέξον· παρὼν γὰρ
οὐ παρόντας εὐφρανεῖς. λαμπρὰ μὲν ἀκτὶς ἡλίου, κανὼν
σαφής, ἔβαλλε γαῖαν· ἀμφὶ δ’ Ἠλέκτρας πύλας ἔστην θεατὴς
πύργον εὐαγῆ λαβών. ὁρῶ δὲ φῦλα τρία τριῶν στρατευμάτων·
τευχεσφόρον μὲν λαὸν ἐκτείνοντ’ ἄνω Ἰσμήνιον πρὸς ὄχθον,
ὡς μὲν ἦν λόγος, αὐτόν τ’ ἄνακτα, παῖδα κλεινὸν Αἰγέως,
καὶ τοὺς σὺν αὐτῷ, δεξιὸν τεταγμένους κέρας, παλαιᾶς
Κεκροπίας <τ’> οἰκήτορας, ἴσους ἀριθμόν· ἁρμάτων δ’ ὀχήματα
αὐτόν τε Πάραλον ἐστολισμένον δορὶ κρήνην παρ’ αὐτὴν Ἄρεος·
ἱππότην δ’ ὄχλον πρὸς κρασπέδοισι στρατοπέδου τεταγμένον.
Κάδμου δὲ λαὸς ἧστο πρόσθε τειχέων, νεκροὺς ὄπισθεν
θέμενος, ὧν ἔκειτ’ ἀγών, ἔνερθε σεμνῶν μνημάτων Ἀμφίονος.
ἱππεῦσι δ’ ἱππῆς ἦσαν ἀνθωπλισμένοι τετραόροισί τ’ ἀντί’
ἅρμαθ’ ἅρμασιν. κῆρυξ δὲ Θησέως εἶπεν ἐς πάντας τάδε·
Σιγᾶτε, λαοί· σῖγα, Καδμείων στίχες, ἀκούσαθ’· ἡμεῖς ἥκομεν
νεκροὺς μέτα, θάψαι θέλοντες, τὸν Πανελλήνων νόμον σῴζοντες,
οὐδὲν δεόμενοι τεῖναι φόνον. κοὐδὲν Κρέων τοῖσδ’
ἀντεκήρυξεν λόγοις, ἀλλ’ ἧστ’ ἐφ’ ὅπλοις σῖγα. ποιμένες δ’
ὄχων τετραόρων κατῆρχον ἐντεῦθεν μάχης· πέραν δὲ διελάσαντες
ἀλλήλων ὄχους, παραιβάτας ἔστησαν ἐς τάξιν δορός. χοἳ μὲν
σιδήρῳ διεμάχονθ’, οἳ δ’ ἔστρεφον πώλους ἐς ἀλκὴν αὖθις
ἐς παραιβάτας. ἰδὼν δὲ Φόρβας, ὃς μοναμπύκων ἄναξ ἦν
τοῖς Ἐρεχθείδαισιν, ἁρμάτων ὄχλον, οἵ τ’ αὖ τὸ Κάδμου
διεφύλασσον ἱππικόν, συνῆψαν ἀλκὴν κἀκράτουν ἡσσῶντό τε.
λεύσσων δὲ ταῦτα κοὐ κλύων — ἐκεῖ γὰρ ἦ ἔνθ’ ἅρματ’
ἠγωνίζεθ’ οἵ τ’ ἐπεμβάται — τἀκεῖ παρόντα πολλὰ πήματ’,
οὐκ ἔχω τί πρῶτον εἴπω, πότερα τὴν ἐς οὐρανὸν κόνιν
προσαντέλλουσαν, ὡς πολλὴ παρῆν, ἢ τοὺς ἄνω τε καὶ κάτω
φορουμένους ἱμᾶσιν, αἵματός τε φοινίου ῥοάς, τῶν μὲν
πιτνόντων, τῶν δὲ θραυσθέντων δίφρων ἐς κρᾶτα πρὸς γῆν
ἐκκυβιστώντων βίᾳ πρὸς ἁρμάτων τ’ ἀγαῖσι λειπόντων βίον;
νικῶντα δ’ ἵπποις ὡς ὑπείδετο στρατὸν Κρέων τὸν ἐνθένδ’,
ἰτέαν λαβὼν χερὶ χωρεῖ, πρὶν ἐλθεῖν ξυμμάχοις δυσθυμίαν.
καὶ συμπατάξαντες μέσον πάντα στρατὸν ἔκτεινον ἐκτείνοντο,
καὶ παρηγγύων κελευσμὸν ἀλλήλοισι σὺν πολλῇ βοῇ· Θεῖν’·
ἀντέρειδε τοῖς Ἐρεχθείδαις δόρυ. καὶ μὴν τὰ Θησέως γ’ οὐκ
ὄκνῳ διεφθάρη, ἀλλ’ ἵετ’ εὐθὺς λάμπρ’ ἀναρπάσας ὅπλα·
λόχος δ’ ὀδόντων ὄφεος ἐξηνδρωμένος δεινὸς παλαιστὴς ἦν·
ἔκλινε γὰρ κέρας τὸ λαιὸν ἡμῶν· δεξιοῦ δ’ ἡσσώμενον φεύγει
τὸ κείνων· ἦν δ’ ἀγὼν ἰσόρροπος. κἀν τῷδε τὸν στρατηγὸν
αἰνέσαι παρῆν· οὐ γὰρ τὸ νικῶν τοῦτ’ ἐκέρδαινεν μόνον,
ἀλλ’ ᾤχετ’ ἐς τὸ κάμνον οἰκείου στρατοῦ. ἔρρηξε δ’
αὐδήν, ὥσθ’ ὑπηχῆσαι χθόνα· Ὦ παῖδες, εἰ μὴ σχήσετε
στερρὸν δόρυ σπαρτῶν τόδ’ ἀνδρῶν, οἴχεται τὰ Παλλάδος.
θάρσος δ’ ἐνῶρσε παντὶ Κραναϊδῶν στρατῷ. αὐτός θ’ ὅπλισμα
τοὐπιδαύριον λαβὼν δεινῆς κορύνης διαφέρων ἐσφενδόνα ὁμοῦ
τραχήλους κἀπικείμενον κάρα, κυνέας θερίζων κἀποκαυλίζων
ξύλῳ. μόλις δέ πως ἔτρεψαν ἐς φυγὴν πόδα. ἐγὼ δ’
ἀνηλάλαξα κἀνωρχησάμην κἄκρουσα χεῖρας. οἳ δ’ ἔτεινον ἐς
πύλας. βοὴ δὲ καὶ κωκυτὸς ἦν ἀνὰ πτόλιν νέων γερόντων,
ἱερά τ’ ἐξεπίμπλασαν φόβῳ. παρὸν δὲ τειχέων ἔσω μολεῖν,
Θησεὺς ἐπέσχεν· οὐ γὰρ ὡς πέρσων πόλιν μολεῖν ἔφασκεν,
ἀλλ’ ἀπαιτήσων νεκρούς. τοιόνδε τὸν στρατηγὸν αἱρεῖσθαι
χρεών, ὃς ἔν τε τοῖς δεινοῖσίν ἐστιν ἄλκιμος μισεῖ θ’
ὑβριστὴν λαόν, ὃς πράσσων καλῶς ἐς ἄκρα βῆναι κλιμάκων
ἐνήλατα ζητῶν ἀπώλεσ’ ὄλβον ᾧ χρῆσθαι παρῆν. νῦν τήνδ’
ἄελπτον ἡμέραν ἰδοῦσ’ ἐγὼ θεοὺς νομίζω, καὶ δοκῶ τῆς
συμφορᾶς ἔχειν ἔλασσον, τῶνδε τεισάντων δίκην. ὦ Ζεῦ, τί
δῆτα τοὺς ταλαιπώρους βροτοὺς φρονεῖν λέγουσι; σοῦ γὰρ
ἐξηρτήμεθα δρῶμέν τε τοιαῦθ’ ἃν σὺ τυγχάνῃς θέλων. ἡμῖν
γὰρ ἦν τό τ’ Ἄργος οὐχ ὑποστατόν, αὐτοί τε πολλοὶ καὶ
νέοι βραχίοσιν· Ἐτεοκλέους τε σύμβασιν ποιουμένου, μέτρια
θέλοντος, οὐκ ἐχρῄζομεν λαβεῖν, κἄπειτ’ ἀπωλόμεσθα. ὁ δ’
αὖ τότ’ εὐτυχής, λαβὼν πένης ὣς ἀρτίπλουτα χρήματα,
ὕβριζ’, ὑβρίζων τ’ αὖθις ἀνταπώλετο Κάδμου κακόφρων λαός.
ὦ καιροῦ πέρα τὸ τόξον ἐντείνοντες· ὦ κενοὶ βροτῶν, καὶ
πρὸς δίκης γε πολλὰ πάσχοντες κακά, φίλοις μὲν οὐ πείθεσθε,
τοῖς δὲ πράγμασιν· πόλεις τ’, ἔχουσαι διὰ λόγου κάμψαι κακά,
φόνῳ καθαιρεῖσθ’, οὐ λόγῳ, τὰ πράγματα. ἀτὰρ τί ταῦτα;
κεῖνο βούλομαι μαθεῖν, πῶς ἐξεσώθης· εἶτα τἄλλ’ ἐρήσομαι.
ἐπεὶ ταραγμὸς πόλιν ἐκίνησεν δορί, πύλας διῆλθον, ᾗπερ
εἰσῄει στρατός. ὧν δ’ οὕνεχ’ ἁγὼν ἦν, νεκροὺς κομίζετε;
ὅσοι γε κλεινοῖς ἕπτ’ ἐφέστασαν δόμοις. πῶς φῄς; ὁ δ’
ἄλλος ποῦ κεκμηκότων ὄχλος; τάφῳ δέδονται πρὸς Κιθαιρῶνος
πτυχαῖς. τοὐκεῖθεν ἢ τοὐνθένδε; τίς δ’ ἔθαψέ νιν; Θησεύς,
σκιώδης ἔνθ’ Ἐλευθερὶς πέτρα. οὓς δ’ οὐκ ἔθαψε ποῦ
νεκροὺς ἥκεις λιπών; ἐγγύς· πέλας γὰρ πᾶν ὅ τι
σπουδάζεται. ἦ που πικρῶς νιν θέραπες ἦγον ἐκ φόνου; οὐδεὶς
ἐπέστη τῷδε δοῦλος ὢν πόνῳ. <> φαίης ἄν, εἰ παρῆσθ’
ὅτ’ ἠγάπα νεκρούς. ἔνιψεν αὐτὸς τῶν ταλαιπώρων σφαγάς;
κἄστρωσέ γ’ εὐνὰς κἀκάλυψε σώματα. δεινὸν μὲν ἦν βάσταγμα
κᾀσχύνην ἔχον. τί δ’ αἰσχρὸν ἀνθρώποισι τἀλλήλων κακά;
οἴμοι· πόσῳ σφιν συνθανεῖν ἂν ἤθελον. ἄκραντ’ ὀδύρῃ
ταῖσδέ τ’ ἐξάγεις δάκρυ. δοκῶ μέν, αὐταί γ’ εἰσὶν αἱ
διδάσκαλοι. ἀλλ’ εἶἑν· αἴρω χεῖρ’ ἀπαντήσας νεκροῖς Ἅιδου
τε μολπὰς ἐκχέω δακρυρρόους, φίλους προσαυδῶν, ὧν λελειμμένος
τάλας ἔρημα κλαίω· τοῦτο γὰρ μόνον βροτοῖς οὐκ ἔστι
τἀνάλωμ’ ἀναλωθὲν λαβεῖν, ψυχὴν βροτείαν· χρημάτων δ’ εἰσὶν
πόροι. τὰ μὲν εὖ, τὰ δὲ δυστυχῆ. πόλει μὲν εὐδοξία καὶ
στρατηλάταις δορὸς διπλάζεται τιμά· ἐμοὶ δὲ παίδων μὲν
εἰσιδεῖν μέλη πικρόν, καλὸν θέαμα δ’, εἴπερ ὄψομαι, τὰν
ἄελπτον ἁμέραν ἰδοῦσα, πάντων μέγιστον ἄλγος. ἄγαμόν μ’
ἔτι δεῦρ’ ἀεὶ Χρόνος παλαιὸς πατὴρ ὤφελ’ ἁμερᾶν κτίσαι.
τί γάρ μ’ ἔδει παίδων; τὸ μὲν γὰρ ἤλπιζον ἂν πεπονθέναι
πάθος περισσόν, εἰ γάμων ἀπεζύγην, νῦν δ’ ὁρῶ σαφέστατον
κακόν, τέκνων φιλτάτων στερεῖσα. ἀλλὰ τάδ’ ἤδη σώματα
λεύσσω τῶν οἰχομένων παίδων· μελέα πῶς ἂν ὀλοίμην σὺν
τοῖσδε τέκνοις κοινὸν ἐς Ἅιδην καταβᾶσα; στεναγμόν, ὦ
ματέρες, τῶν κατὰ χθονὸς νεκρῶν ἀύσατ’ ἀπύσατ’ ἀντίφων’
ἐμῶν στεναγμάτων κλύουσαι. ὦ παῖδες, ὦ πικρὸν φίλων
προσηγόρημα ματέρων, προσαυδῶ σε τὸν θανόντα. ἰὼ ἰώ. τῶν γ’
ἐμῶν κακῶν ἐγώ. αἰαῖ. . . . . . ἐπάθομεν ὤ . . . . τὰ
κύντατ’ ἄλγη κακῶν. ὦ πόλις Ἀργεία, τὸν ἐμὸν πότμον οὐκ
ἐσορᾶτε; ὁρῶσι κἀμὲ τὰν τάλαι‐ ναν, τέκνων ἄπαιδα.
προσάγετε <τῶν> δυσπότμων σώμαθ’ αἱματοσταγῆ, σφαγέντας οὐκ
ἄξῑ οὐδ’ ὑπ’ ἀξίων, ἐν οἷς ἀγὼν ἐκράνθη. δόθ’, ὡς
περιπτυχαῖσι δὴ χέρας προσαρμόσασ’ ἐμοῖς ἐν ἀγκῶσι τέκνα
θῶμαι. ἔχεις ἔχεις. πημάτων γ’ ἅλις βάρος. αἰαῖ. τοῖς
τεκοῦσι δ’ οὐ λέγεις; ἀίετέ μου. στένεις ἐπ’ ἀμφοῖν ἄχη.
εἴθε με Καδμείων ἔναρον στίχες ἐν κονίαισιν. ἐμὸν δὲ
μήποτ’ ἐζύγη δέμας ἐς ἀνδρὸς εὐνάν. ἴδετε κακῶν πέλαγος,
ὦ ματέρες τάλαιναι τέκνων. κατὰ μὲν ὄνυξιν ἠλοκίσμεθ’,
ἀμφὶ δὲ σποδὸν κάρᾳ κεχύμεθα. ἰὼ ἰώ μοί μοι· κατά με
πέδον γᾶς ἕλοι, διὰ δὲ θύελλα σπάσαι, πυρός τε φλογμὸς ὁ
Διὸς ἐν κάρᾳ πέσοι. πικροὺς ἐσεῖδες γάμους, πικρὰν δὲ
Φοίβου φάτιν· ἔρημά σ’ ἁ πολύστονος Οἰδιπόδα δώματα λιποῦσ’
ἦλθ’ Ἐρινύς. μέλλων σ’ ἐρωτᾶν, ἡνίκ’ ἐξήντλεις στρατῷ
γόους, ἀφήσω· τοὺς ἐκεῖ μὲν ἐκλιπὼν εἴασα μύθους, νῦν δ’
Ἄδραστον εἰσορῶ· πόθεν ποθ’ οἵδε διαπρεπεῖς εὐψυχίᾳ θνητῶν
ἔφυσαν; εἰπέ γ’ ὡς σοφώτερος νέοισιν ἀστῶν τῶνδ’·
ἐπιστήμων γὰρ εἶ. εἶδον γὰρ αὐτῶν κρείσσον’ ἢ λέξαι
λόγῳ τολμήμαθ’, οἷς ἤλπιζον αἱρήσειν πόλιν. ἓν δ’ οὐκ
ἐρήσομαί σε, μὴ γέλωτ’ ὄφλω, ὅτῳ ξυνέστη τῶνδ’ ἕκαστος
ἐν μάχῃ ἢ τραῦμα λόγχης πολεμίων ἐδέξατο. κενοὶ γὰρ
οὗτοι τῶν τ’ ἀκουόντων λόγοι καὶ τοῦ λέγοντος, ὅστις ἐν
μάχῃ βεβὼς λόγχης ἰούσης πρόσθεν ὀμμάτων πυκνῆς σαφῶς
ἀπήγγειλ’ ὅστις ἐστὶν ἁγαθός. οὐκ ἂν δυναίμην οὔτ’
ἐρωτῆσαι τάδε οὔτ’ αὖ πιθέσθαι τοῖσι τολμῶσιν λέγειν·
μόλις γὰρ ἄν τις αὐτὰ τἀναγκαῖ’ ὁρᾶν δύναιτ’ ἂν ἑστὼς
πολεμίοις ἐναντίος. ἄκουε δή νυν· καὶ γὰρ οὐκ ἄκοντί μοι
δίδως ἔπαινον ὧν ἔγωγε βούλομαι φίλων ἀληθῆ καὶ δίκαῑ
εἰπεῖν πέρι. ὁρᾷς τὸν ἁβρόν, οὗ βέλος διέπτατο; Καπανεὺς
ὅδ’ ἐστίν· ᾧ βίος μὲν ἦν πολύς, ἥκιστα δ’ ὄλβῳ
γαῦρος ἦν· φρόνημα δὲ οὐδέν τι μεῖζον εἶχεν ἢ πένης
ἀνήρ, φεύγων τραπέζαις ὅστις ἐξογκοῖτ’ ἄγαν τἀρκοῦντ’
ἀτίζων· οὐ γὰρ ἐν γαστρὸς βορᾷ τὸ χρηστὸν εἶναι, μέτρια
δ’ ἐξαρκεῖν ἔφη. φίλοις τ’ ἀληθὴς ἦν φίλος, παροῦσί τε
καὶ μὴ παροῦσιν· ὧν ἀριθμὸς οὐ πολύς. ἀψευδὲς ἦθος,
εὐπροσήγορον στόμα, ἄκραντον οὐδὲν οὔτ’ ἐς οἰκέτας ἔχων
οὔτ’ ἐς πολίτας. τὸν δὲ δεύτερον λέγω Ἐτέοκλον, ἄλλην
χρηστότητ’ ἠσκηκότα· νεανίας ἦν τῷ βίῳ μὲν ἐνδεής,
πλείστας δὲ τιμὰς ἔσχ’ ἐν Ἀργείᾳ χθονί. φίλων δὲ χρυσὸν
πολλάκις δωρουμένων οὐκ εἰσεδέξατ’ οἶκον ὥστε τοὺς τρόπους
δούλους παρασχεῖν χρημάτων ζευχθεὶς ὕπο. τοὺς δ’
ἐξαμαρτάνοντας, οὐχὶ τὴν πόλιν ἤχθαιρ’· ἐπεί τοι κοὐδὲν
αἰτία πόλις κακῶς κλύουσα διὰ κυβερνήτην κακόν. ὁ δ’ αὖ
τρίτος τῶνδ’ Ἱππομέδων τοιόσδ’ ἔφυ· παῖς ὢν ἐτόλμησ’
εὐθὺς οὐ πρὸς ἡδονὰς Μουσῶν τραπέσθαι πρὸς τὸ μαλθακὸν
βίου, ἀγροὺς δὲ ναίων, σκληρὰ τῇ φύσει διδοὺς ἔχαιρε πρὸς
τἀνδρεῖον, ἔς τ’ ἄγρας ἰὼν ἵπποις τε χαίρων τόξα τ’
ἐντείνων χεροῖν, πόλει παρασχεῖν σῶμα χρήσιμον θέλων. ὁ τῆς
κυναγοῦ δ’ ἄλλος Ἀταλάντης γόνος [παῖς] Παρθενοπαῖος, εἶδος
ἐξοχώτατος, Ἀρκὰς μὲν ἦν, ἐλθὼν δ’ ἐπ’ Ἰνάχου ῥοὰς
παιδεύεται κατ’ Ἄργος. ἐκτραφεὶς δ’ ἐκεῖ πρῶτον μέν, ὡς χρὴ
τοὺς μετοικοῦντας ξένους, λυπηρὸς οὐκ ἦν οὐδ’ ἐπίφθονος
πόλει οὐδ’ ἐξεριστὴς τῶν λόγων, ὅθεν βαρὺς μάλιστ’ ἂν
εἴη δημότης τε καὶ ξένος. λόχοις δ’ ἐνεστὼς ὥσπερ Ἀργεῖος
γεγὼς ἤμυνε χώρᾳ, χὡπότ’ εὖ πράσσοι πόλις, ἔχαιρε,
λυπρῶς δ’ ἔφερεν, εἴ τι δυστυχοῖ. πολλοὺς δ’ ἐραστὰς κἀπὸ
θηλειῶν ὅσας ἔχων ἐφρούρει μηδὲν ἐξαμαρτάνειν. Τυδέως δ’
ἔπαινον ἐν βραχεῖ θήσω μέγαν· [οὐκ ἐν λόγοις ἦν λαμπρός,
ἀλλ’ ἐν ἀσπίδι δεινὸς σοφιστής, πολλά τ’ ἐξευρεῖν σοφά.]
[γνώμῃ δ’ ἀδελφοῦ Μελεάγρου λελειμμένος, ἴσον παρέσχεν
ὄνομα διὰ τέχνης δορός, εὑρὼν ἀκριβῆ μουσικὴν ἐν ἀσπίδι·]
φιλότιμον ἦθος πλούσιον, φρόνημα δὲ ἐν τοῖσιν ἔργοις, οὐχὶ
τοῖς λόγοις, ἴσον. ἐκ τῶνδε μὴ θαύμαζε τῶν εἰρημένων,
Θησεῦ, πρὸ πύργων τούσδε τολμῆσαι θανεῖν. τὸ γὰρ τραφῆναι μὴ
κακῶς αἰδῶ φέρει· αἰσχύνεται δὲ τἀγάθ’ ἀσκήσας ἀνὴρ
κακὸς γενέσθαι πᾶς τις. ἡ δ’ εὐανδρία διδακτός, εἴπερ καὶ
βρέφος διδάσκεται λέγειν ἀκούειν θ’ ὧν μάθησιν οὐκ ἔχει.
ἃ δ’ ἂν μάθῃ τις, ταῦτα σῴζεσθαι φιλεῖ πρὸς γῆρας. οὕτω
παῖδας εὖ παιδεύετε. ἰὼ τέκνον, δυστυχῆ σ’ ἔτρεφον, ἔφερον
ὑφ’ ἥπατος πόνους ἐνεγκοῦσ’ ἐν ὠδῖσι· καὶ νῦν Ἅιδας τὸν
ἐμὸν ἔχει μόχθον ἀθλίας, ἐγὼ δὲ γηροβοσκὸν οὐκ ἔχω,
τεκοῦσ’ ἁ τάλαινα παῖδα. καὶ μὴν τὸν Οἰκλέους γε γενναῖον
τόκον θεοὶ ζῶντ’ ἀναρπάσαντες ἐς μυχοὺς χθονὸς αὐτοῖς
τεθρίπποις εὐλογοῦσιν ἐμφανῶς· τὸν Οἰδίπου τε παῖδα,
Πολυνείκην λέγω, ἡμεῖς ἐπαινέσαντες οὐ ψευδοίμεθ’ ἄν. ξένος
γὰρ ἦν μοι πρὶν λιπὼν Κάδμου πόλιν φυγῇ πρὸς Ἄργος
διαβαλεῖν αὐθαίρετος. ἀλλ’ οἶσθ’ ὃ δρᾶσαι βούλομαι τούτων
πέρι; οὐκ οἶδα πλὴν ἕν, σοῖσι πείθεσθαι λόγοις. τὸν μὲν
Διὸς πληγέντα Καπανέα πυρὶ . . . . ἦ χωρὶς ἱερὸν ὡς νεκρὸν
θάψαι θέλεις; ναί· τοὺς δέ γ’ ἄλλους πάντας ἐν μιᾷ πυρᾷ.
ποῦ δῆτα θήσεις μνῆμα τῷδε χωρίσας; αὐτοῦ παρ’ οἴκους
τούσδε συμπήξας τάφον. οὗτος μὲν ἤδη δμωσὶν ἂν μέλοι
πόνος. ἡμῖν δέ γ’ οἵδε· στειχέτω δ’ ἄχθη νεκρῶν. ἴτ’, ὦ
τάλαιναι μητέρες, τέκνων πέλας. ἥκιστ’, Ἄδραστε, τοῦτο
πρόσφορον λέγεις. πῶς; τὰς τεκούσας οὐ χρεὼν ψαῦσαι τέκνων;
ὄλοιντ’ ἰδοῦσαι τούσδ’ ἂν ἠλλοιωμένους. πικρὰ γὰρ ὄψις
αἷμα κὠτειλαὶ νεκρῶν. τί δῆτα λύπην ταῖσδε προσθεῖναι
θέλεις; νικᾷς. μένειν χρὴ τλημόνως· λέγει γὰρ εὖ Θησεύς·
ὅταν δὲ τούσδε προσθῶμεν πυρί, ὀστᾶ προσάξεσθε. ὦ
ταλαίπωροι βροτῶν, τί κτᾶσθε λόγχας καὶ κατ’ ἀλλήλων φόνους
τίθεσθε; παύσασθ’, ἀλλὰ λήξαντες πόνων ἄστη φυλάσσεθ’
ἥσυχοι μεθ’ ἡσύχων. σμικρὸν τὸ χρῆμα τοῦ βίου· τοῦτον δὲ
χρὴ ὡς ῥᾷστα καὶ μὴ σὺν πόνοις διεκπερᾶν. οὐκέτ’
εὔτεκνος, οὐκέτ’ εὔ‐ παις, οὐδ’ εὐτυχίας μέτε‐ στίν μοι
κουροτόκοις ἐν Ἀργείαις· οὐδ’ Ἄρτεμις λοχία προσφθέγξαιτ’
ἂν τὰς ἀτέκνους. δυσαίων δ’ ὁ βίος, πλαγκτὰ δ’ ὡσεί τις
νεφέλα πνευμάτων ὑπὸ δυσχίμων ἀίσσω. ἑπτὰ ματέρες ἑπτὰ
κού‐ ρους ἐγεινάμεθ’ αἱ ταλαί‐ πωροι κλεινοτάτους ἐν
Ἀργείοις· καὶ νῦν ἄπαις ἄτεκνος γηράσκω δυστανοτάτως, οὔτ’
ἐν φθιμένοις οὔτ’ ἐν ζωοῖσιν †ἀριθμουμένη†, χωρὶς δή τινα
τῶνδ’ ἔχουσα μοῖραν. ὑπολελειμμένα μοι δάκρυα· μέλεα παιδὸς
ἐν οἴκοις κεῖται μνήματα, πένθιμοι κουραὶ καὶ στέφανοι
κόμας, <λοιβαί τε νεκύων φθιμένων,> ἀοιδαί θ’ ἃς χρυσοκόμας
Ἀπόλλων οὐκ ἐνδέχεται· γόοισι δ’ ὀρθρευομένα δάκρυσι νοτερὸν
ἀεὶ πέπλων πρὸς στέρνῳ πτύχα τέγξω. καὶ μὴν θαλάμας τάσδ’
ἐσορῶ δὴ Καπανέως ἤδη τύμβον θ’ ἱερὸν μελάθρων τ’ ἐκτὸς
Θησέως ἀναθήματα νεκροῖς, κλεινήν τ’ ἄλοχον τοῦ καπφθιμένου
τοῦδε κεραυνῷ πέλας Εὐάδνην, ἣν Ἶφις ἄναξ παῖδα φυτεύει.
τί ποτ’ αἰθερίαν ἕστηκε πέτραν, ἣ τῶνδε δόμων ὑπερακρίζει,
τήνδ’ ἐμβαίνουσα κέλευθον; τί φέγγος, τίν’ αἴγλαν ἐδίφρευε
τόθ’ ἅλιος σελάνα τε κατ’ αἰθέρα, †λαμπάδ’ ἵν’ ὠκυθόαι
νύμφαι†, ἱππεύουσι δῑ ὀρφναίας, ἁνίκα <γάμων> γάμων τῶν
ἐμῶν πόλις Ἄργους ἀοιδάς, εὐδαιμονίας, ἐπύργωσε καὶ
γαμέτα χαλκεοτευχοῦς, αἰαῖ, Καπανέως. πρός σ’ ἔβαν δρομὰς ἐξ
ἐμῶν οἴκων ἐκβακχευσαμένα, πυρᾶς φῶς τάφον τε βατεύσουσα
τὸν αὐτόν, ἐς Ἅιδαν καταλύσουσ’ ἔμμοχθον βίοτον αἰῶνός τε
πόνους· ἥδιστος γάρ τοι θάνατος συνθνῄσκειν θνῄσκουσι
φίλοις, εἰ δαίμων τάδε κραίνοι. καὶ μὴν ὁρᾷς τήνδ’ ἧς
ἐφέστηκας πέλας πυράν, Διὸς θησαυρόν, ἔνθ’ ἔνεστι σὸς
πόσις δαμασθεὶς λαμπάσιν κεραυνίοις. ὁρῶ δὴ τελευτάν, ἵν’
ἕστακα· τύχα δέ μοι ξυνάπτοι ποδός· ἀλλὰ τᾶς εὐκλεΐας
χάριν ἔνθεν ὁρ‐ μάσω τᾶσδ’ ἀπὸ πέτρας πη‐ δήσασα πυρὸς
ἔσω, σῶμά τ’ αἴθοπι φλογμῷ πόσει συμμείξασα, φίλον χρῶτα
χρωτὶ πέλας θεμένα, Φερσεφονείας ἥξω θαλάμους, σὲ τὸν
θανόντ’ οὔποτ’ ἐμᾷ προδοῦσα ψυχᾷ κατὰ γᾶς. ἴτω φῶς
γάμοι τε· ἴθ’ αἵτινες εὐναὶ δικαίων ὑμεναίων ἐν Ἄργει
φανῶσιν τέκνοις· ὅσιος δ’ <ὅσιος> εὐναῖος γαμέτας συντηχθεὶς
αὔραις ἀδόλοις γενναίας [ψυχᾶς] ἀλόχοιο. καὶ μὴν ὅδ’
αὐτὸς σὸς πατὴρ βαίνει πέλας γεραιὸς Ἶφις ἐς νεωτέρους
λόγους, οὓς οὐ κατειδὼς πρόσθεν ἀλγήσει κλύων. ὦ
δυστάλαιναι, δυστάλας δ’ ἐγὼ γέρων, ἥκω διπλοῦν πένθημ’
ὁμαιμόνων ἔχων, τὸν μὲν θανόντα παῖδα Καδμείων δορὶ
Ἐτέοκλον ἐς γῆν πατρίδα ναυσθλώσων νεκρόν, ζητῶν τ’ ἐμὴν
παῖδ’, ἣ δόμων ἐξώπιος βέβηκε πηδήσασα Καπανέως δάμαρ,
θανεῖν ἐρῶσα σὺν πόσει. χρόνον μὲν οὖν τὸν πρόσθ’
ἐφρουρεῖτ’ ἐν δόμοις· ἐπεὶ δ’ ἐγὼ φυλακὰς ἀνῆκα τοῖς
παρεστῶσιν κακοῖς, βέβηκεν. ἀλλὰ τῇδέ νιν δοξάζομεν μάλιστ’
ἂν εἶναι· φράζετ’ εἰ κατείδετε. τί τάσδ’ ἐρωτᾷς; ἥδ’
ἐγὼ πέτρας ἔπι ὄρνις τις ὡσεὶ Καπανέως ὑπὲρ πυρᾶς
δύστηνον αἰώρημα κουφίζω, πάτερ. τέκνον, τίς αὔρα; τίς
στόλος; τίνος χάριν δόμων ὑπεκβᾶσ’ ἦλθες ἐς τήνδε χθόνα;
ὀργὴν λάβοις ἂν τῶν ἐμῶν βουλευμάτων κλύων· ἀκοῦσαι δ’
οὔ σε βούλομαι, πάτερ. τί δ’; οὐ δίκαιον πατέρα τὸν σὸν
εἰδέναι; κριτὴς ἂν εἴης οὐ σοφὸς γνώμης ἐμῆς. σκευῇ δὲ
τῇδε τοῦ χάριν κοσμεῖς δέμας; θέλει τι κλεινὸν οὗτος ὁ
στολμός, πάτερ. ὡς οὐκ ἐπ’ ἀνδρὶ πένθιμος πρέπεις ὁρᾶν. ἐς
γάρ τι πρᾶγμα νεοχμὸν ἐσκευάσμεθα. κἄπειτα τύμβῳ καὶ πυρᾷ
φαίνῃ πέλας; ἐνταῦθα γὰρ δὴ καλλίνικος ἔρχομαι. νικῶσα
νίκην τίνα; μαθεῖν χρῄζω σέθεν. πάσας γυναῖκας ἃς δέδορκεν
ἥλιος. ἔργοις Ἀθάνας ἢ φρενῶν εὐβουλίᾳ; ἀρετῇ· πόσει
γὰρ συνθανοῦσα κείσομαι. τί φῄς; τί τοῦτ’ αἴνιγμα σημαίνεις
σαθρόν; ᾄσσω θανόντος Καπανέως τήνδ’ ἐς πυράν. ὦ θύγατερ,
οὐ μὴ μῦθον ἐς πολλοὺς ἐρεῖς. τοῦτ’ αὐτὸ χρῄζω, πάντας
Ἀργείους μαθεῖν. ἀλλ’ οὐδέ τοί σοι πείσομαι δρώσῃ τάδε.
ὅμοιον· οὐ γὰρ μὴ κίχῃς μ’ ἑλὼν χερί. καὶ δὴ παρεῖται
σῶμα — σοὶ μὲν οὐ φίλον, ἡμῖν δὲ καὶ τῷ συμπυρουμένῳ
πόσει. ἰώ, γύναι, δεινὸν ἔργον ἐξειργάσω. ἀπωλόμην
δύστηνος, Ἀργείων κόραι. ἒ ἔ, σχέτλια τάδε παθών, τὸ
πάντολμον ἔργον ὄψῃ τάλας. οὐκ ἄν τιν’ εὕροιτ’ ἄλλον
ἀθλιώτερον. ἰὼ τάλας· μετέλαχες τύχας Οἰδιπόδα, γέρον,
μέρος καὶ σὺ <καὶ> πόλις ἐμὰ τλάμων. οἴμοι· τί δὴ
βροτοῖσιν οὐκ ἔστιν τόδε, νέους δὶς εἶναι καὶ γέροντας αὖ
πάλιν; ἀλλ’ ἐν δόμοις μὲν ἤν τι μὴ καλῶς ἔχῃ, γνώμαισιν
ὑστέραισιν ἐξορθούμεθα, αἰῶνα δ’ οὐκ ἔξεστιν. εἰ δ’ ἦμεν
νέοι δὶς καὶ γέροντες, εἴ τις ἐξημάρτανε, διπλοῦ βίου
λαχόντες ἐξωρθούμεθ’ ἄν. ἐγὼ γὰρ ἄλλους εἰσορῶν
τεκνουμένους παίδων ἐραστὴς ἦ πόθῳ τ’ ἀπωλλύμην. †εἰ δ’ ἐς
τόδ’ ἦλθον κἀξεπειράθην τέκνων οἷον στέρεσθαι πατέρα
γίγνεται τέκνων, οὐκ ἄν ποτ’ ἐς τόδ’ ἦλθον εἰς ὃ νῦν
κακόν·† ὅστις φυτεύσας καὶ νεανίαν τεκὼν ἄριστον, εἶτα
τοῦδε νῦν στερίσκομαι. εἶἑν· τί δὴ χρὴ τὸν ταλαίπωρόν με
δρᾶν; στείχειν πρὸς οἴκους; κᾆτ’ ἐρημίαν ἴδω πολλῶν
μελάθρων, ἀπορίαν τ’ ἐμῷ βίῳ; ἢ πρὸς μέλαθρα τοῦδε
Καπανέως μόλω; ἥδιστα πρίν γε δῆθ’, ὅτ’ ἦν παῖς ἥδε μοι.
ἀλλ’ οὐκέτ’ ἔστιν, ἥ γ’ ἐμὴν γενειάδα προσήγετ’ αἰεὶ
στόματι καὶ κάρα τόδε κατεῖχε χειρί· πατρὶ δ’ οὐδὲν †ἥδιον†
γέροντι θυγατρός· ἀρσένων δὲ μείζονες ψυχαί, γλυκεῖαι δ’
ἧσσον ἐς θωπεύματα. οὐχ ὡς τάχιστα δῆτά μ’ ἄξετ’ ἐς
δόμους; σκότῳ δὲ δώσετ’· ἔνθ’ ἀσιτίαις ἐμὸν δέμας γεραιὸν
συντακεὶς ἀποφθερῶ. τί μ’ ὠφελήσει παιδὸς ὀστέων θιγεῖν; ὦ
δυσπάλαιστον γῆρας, ὡς μισῶ σ’ ἔχων, μισῶ δ’ ὅσοι χρῄζουσιν
ἐκτείνειν βίον, βρωτοῖσι καὶ ποτοῖσι καὶ μαγεύμασι
παρεκτρέποντες ὀχετὸν ὥστε μὴ θανεῖν· οὓς χρῆν, ἐπειδὰν
μηδὲν ὠφελῶσι γῆν, θανόντας ἔρρειν κἀκποδὼν εἶναι νέοις.
ἰὼ <ἰώ·> τάδε δὴ παίδων †καὶ δὴ† φθιμένων ὀστᾶ φέρεται.
λάβετ’, ἀμφίπολοι, γραίας ἀμενοῦς — οὐ γὰρ ἔνεστιν ῥώμη
παίδων ὑπὸ πένθους — πολλοῦ τε χρόνου ζώσης μέτρα δὴ
καταλειβομένης τ’ ἄλγεσι πολλοῖς. τί γὰρ ἂν μεῖζον τοῦδ’
ἔτι θνητοῖς πάθος ἐξεύροις ἢ τέκνα θανόντ’ ἐσιδέσθαι;
φέρω φέρω, τάλαινα μᾶτερ, ἐκ πυρὸς πατρὸς μέλη, βάρος μὲν
οὐκ ἀβριθὲς ἀλγέων ὕπερ, ἐν δ’ ὀλίγῳ τἀμὰ πάντα
συνθείς. ἰὼ ἰώ, πᾶ φέρεις δάκρυα φίλᾳ ματρὶ τῶν
ὀλωλότων; σποδοῦ τε πλῆθος ὀλίγον ἀντὶ σωμάτων εὐδοκίμων
δήποτ’ ἐν Μυκήναις; ἄπαις, ἄπαις· ἐγὼ δ’ ἔρημος ἀθλίου
πατρὸς τάλας ἔρημον οἶκον ὀρφανεύσομαι λαβών, οὐ πατρὸς ἐν
χερσὶ τοῦ τεκόντος. ἰὼ ἰώ· ποῦ δὲ πόνος ἐμῶν τέκνων, ποῦ
λοχευμάτων χάρις; τροφαί τε ματρὸς ἄυπνά τ’ ὀμμάτων τέλη,
καὶ φίλιαι προσβολαὶ προσώπων; βεβᾶσιν, οὐκέτ’ εἰσίν· οἴμοι
πάτερ· βεβᾶσιν. αἰθὴρ ἔχει νιν ἤδη, πυρὸς τετακότας σποδῷ·
ποτανοὶ δ’ ἤνυσαν τὸν Ἅιδαν. πάτερ, μῶν σῶν κλύεις τέκνων
γόους; ἆρ’ ἀσπιδοῦχος ἔτι ποτ’ ἀντιτάσσομαι σὸν φόνον — εἰ
γὰρ γένοιτο — τεκνῶν; ἔτ’ ἂν θεοῦ θέλοντος ἔλθοι δίκα
πατρῷος· οὔπω κακὸν τόδ’ εὕδει. αἰαῖ γόων· ἅλις τύχας,
ἅλις δ’ ἀλγέων ἐμοὶ πάρεστι. ἔτ’ Ἀσωποῦ με δέξεται γάνος
χαλκέοις ἐν ὅπλοις Δαναϊδῶν στρατηλάταν, τοῦ φθιμένου πατρὸς
ἐκδικαστάν. ἔτ’ εἰσορᾶν σε, πάτερ, ἐπ’ ὀμμάτων δοκῶ . . .
φίλον φίλημα παρὰ γένυν τιθέντα σόν. λόγων δὲ παρακέλευσμα
σῶν ἀέρι φερόμενον οἴχεται. δυοῖν δ’ ἄχη, ματρί τ’ ἔλιπεν
— σέ τ’ οὔποτ’ ἄλγη πατρῷα λείψει. ἔχω τοσόνδε βάρος
ὅσον μ’ ἀπώλεσεν. φέρ’, ἀμφὶ μαστὸν ὑποβάλω <φίλαν>
σποδόν. ἔκλαυσα τόδε κλύων ἔπος στυγνότατον· ἔθιγέ μου
φρενῶν. ὦ τέκνον, ἔβας· οὐκέτι φίλον φίλας ἄγαλμ’
ὄψομαί σε ματρός. Ἄδραστε καὶ γυναῖκες Ἀργεῖαι γένος,
ὁρᾶτε παῖδας τούσδ’ ἔχοντας ἐν χεροῖν πατέρων ἀρίστων
σώμαθ’ ὧν ἀνειλόμην· τούτοις ἐγώ σφε καὶ πόλις δωρούμεθα.
ὑμᾶς δὲ τῶνδε χρὴ χάριν μεμνημένους σῴζειν, ὁρῶντας ὧν
ἐκύρσατ’ ἐξ ἐμοῦ, παισίν θ’ ὑπειπεῖν τούσδε τοὺς αὐτοὺς
λόγους, τιμᾶν πόλιν τήνδ’, ἐκ τέκνων ἀεὶ τέκνοις μνήμην
παραγγέλλοντας ὧν ἐκύρσατε. Ζεὺς δὲ ξυνίστωρ οἵ τ’ ἐν
οὐρανῷ θεοὶ οἵων ὑφ’ ἡμῶν στείχετ’ ἠξιωμένοι. Θησεῦ,
ξύνισμεν πάνθ’ ὅσ’ Ἀργείαν χθόνα δέδρακας ἐσθλὰ δεομένην
εὐεργετῶν, χάριν τ’ ἀγήρων ἕξομεν· γενναῖα γὰρ παθόντες
ὑμᾶς ἀντιδρᾶν ὀφείλομεν. τί δῆτ’ ἔθ’ ὑμῖν ἄλλ’
ὑπουργῆσαί με χρή; χαῖρ’· ἄξιος γὰρ καὶ σὺ καὶ πόλις
σέθεν. ἔσται τάδ’· ἀλλὰ καὶ σὺ τῶν αὐτῶν τύχοις. ἄκουε,
Θησεῦ, τούσδ’ Ἀθηναίας λόγους, ἃ χρή σε δρᾶσαι, δρῶντα δ’
ὠφελεῖν τάδε. μὴ δῷς τάδ’ ὀστᾶ τοῖσδ’ ἐς Ἀργείαν χθόνα
παισὶν κομίζειν ῥᾳδίως οὕτω μεθείς, ἀλλ’ ἀντὶ τῶν σῶν
καὶ πόλεως μοχθημάτων πρῶτον λάβ’ ὅρκον. τόνδε δ’ ὀμνύναι
χρεὼν Ἄδραστον· οὗτος κύριος, τύραννος ὤν, πάσης ὑπὲρ γῆς
Δαναϊδῶν ὁρκωμοτεῖν. ὁ δ’ ὅρκος ἔσται, μήποτ’ Ἀργείους
χθόνα ἐς τήνδ’ ἐποίσειν πολέμιον παντευχίαν, ἄλλων τ’
ἰόντων ἐμποδὼν θήσειν δόρυ. ἢν δ’ ὅρκον ἐκλιπόντες
ἔλθωσιν, πάλιν κακῶς ὀλέσθαι πρόστρεπ’ Ἀργείων χθόνα. ἐν
ᾧ δὲ τέμνειν σφάγια χρή σ’, ἄκουέ μου. ἔστιν τρίπους σοι
χαλκόπους ἔσω δόμων, ὃν Ἰλίου ποτ’ ἐξαναστήσας βάθρα
σπουδὴν ἐπ’ ἄλλην Ἡρακλῆς ὁρμώμενος στῆσαί σ’ ἐφεῖτο
Πυθικὴν πρὸς ἐσχάραν. ἐν τῷδε λαιμοὺς τρεῖς τριῶν μήλων
τεμὼν ἔγγραψον ὅρκους τρίποδος ἐν κοίλῳ κύτει, κἄπειτα
σῴζειν θεῷ δὸς ᾧ Δελφῶν μέλει, μνημεῖά θ’ ὅρκων
μαρτύρημά θ’ Ἑλλάδι. ᾗ δ’ ἂν διοίξῃς σφάγια καὶ τρώσῃς
φόνον ὀξύστομον μάχαιραν ἐς γαίας μυχοὺς κρύψον παρ’ αὐτὰς
ἑπτὰ πυρκαιὰς νεκρῶν· φόβον γὰρ αὐτοῖς, ἤν ποτ’ ἔλθωσιν
πόλιν, δειχθεῖσα θήσει καὶ κακὸν νόστον πάλιν. δράσας δὲ
ταῦτα πέμπε γῆς ἔξω νεκρούς. τεμένη δ’, ἵν’ αὐτῶν σώμαθ’
ἡγνίσθη πυρί, μέθες παρ’ αὐτὴν τρίοδον Ἰσθμίας θεοῦ· σοὶ
μὲν τάδ’ εἶπον· παισὶ δ’ Ἀργείων λέγω· πορθήσεθ’ ἡβήσαντες
Ἰσμηνοῦ πόλιν, πατέρων θανόντων ἐκδικάζοντες φόνον, σύ τ’
ἀντὶ πατρός, Αἰγιαλεῦ, στρατηλάτης νέος καταστάς, παῖς τ’
ἀπ’ Αἰτωλῶν μολὼν Τυδέως, ὃν ὠνόμαζε Διομήδην πατήρ. ἀλλ’
οὐ φθάνειν χρὴ συσκιάζοντας γένυν καὶ χαλκοπληθῆ Δαναϊδῶν
ὁρμᾶν στρατὸν ἑπτάστολον πύργωμα Καδμείων ἔπι· πικροὶ γὰρ
αὐτοῖς ἥξετ’, ἐκτεθραμμένοι σκύμνοι λεόντων, πόλεος
ἐκπορθήτορες. κοὐκ ἔστιν ἄλλως· Ἔκγονοι δ’ ἀν’ Ἑλλάδα
κληθέντες ᾠδὰς ὑστέροισι θήσετε· τοῖον στράτευμα σὺν θεῷ
πορεύσετε. δέσποιν’ Ἀθάνα, πείσομαι λόγοισι σοῖς· σὺ γάρ μ’
ἀνορθοῖς, ὥστε μὴ ’ξαμαρτάνειν· καὶ τόνδ’ ἐν ὅρκοις
ζεύξομαι· μόνον σύ με ἐς ὀρθὸν ἵστη· σοῦ γὰρ εὐμενοῦς
πόλει οὔσης τὸ λοιπὸν ἀσφαλῶς οἰκήσομεν. στείχωμεν,
Ἄδρασθ’, ὅρκια δῶμεν τῷδ’ ἀνδρὶ πόλει τ’· ἄξια δ’ ἡμῖν
προμεμοχθήκασι σέβεσθαι.