ὅσα δὴ δέδηγμαι τὴν ἐμαυτοῦ καρδίαν, ἥσθην δὲ βαιά, πάνυ
δὲ βαιά, τέτταρα· ἃ δ’ ὠδυνήθην, ψαμμακοσιογάργαρα. φέρ’
ἴδω, τί δ’ ἥσθην ἄξιον χαιρηδόνος; ἐγᾦδ’ ἐφ’ ᾧ γε τὸ
κέαρ ηὐφράνθην ἰδών, τοῖς πέντε ταλάντοις οἷς Κλέων
ἐξήμεσεν. ταῦθ’ ὡς ἐγανώθην, καὶ φιλῶ τοὺς ἱππέας διὰ
τοῦτο τοὔργον· ἄξιον γὰρ Ἑλλάδι. ἀλλ’ ὠδυνήθην ἕτερον
αὖ τραγῳδικόν, ὅτε δὴ ’κεχήνη προσδοκῶν τὸν Αἰσχύλον, ὁ
δ’ ἀνεῖπεν, εἴσαγ’ ὦ Θέογνι τὸν χορόν. πῶς τοῦτ’ ἔσεισέ
μου δοκεῖς τὴν καρδίαν; ἀλλ’ ἕτερον ἥσθην, ἡνίκ’ ἐπὶ
Μόσχῳ ποτὲ Δεξίθεος εἰσῆλθ’ ᾀσόμενος Βοιώτιον. τῆτες δ’
ἀπέθανον καὶ διεστράφην ἰδών, ὅτε δὴ παρέκυψε Χαῖρις ἐπὶ
τὸν ὄρθιον. ἀλλ’ οὐδεπώποτ’ ἐξ ὅτου ’γὼ ῥύπτομαι οὕτως
ἐδήχθην ὑπὸ κονίας τὰς ὀφρῦς ὡς νῦν, ὁπότ’ οὔσης κυρίας
ἐκκλησίας ἑωθινῆς ἔρημος ἡ πνὺξ αὑτηί, οἱ δ’ ἐν ἀγορᾷ
λαλοῦσι κἄνω καὶ κάτω τὸ σχοινίον φεύγουσι τὸ μεμιλτωμένον.
οὐδ’ οἱ πρυτάνεις ἥκουσιν, ἀλλ’ ἀωρίαν ἥκοντες, εἶτα δ’
ὠστιοῦνται πῶς δοκεῖς ἐλθόντες ἀλλήλοισι περὶ πρώτου ξύλου,
ἁθρόοι καταρρέοντες· εἰρήνη δ’ ὅπως ἔσται προτιμῶσ’ οὐδέν·
ὦ πόλις πόλις. ἐγὼ δ’ ἀεὶ πρώτιστος εἰς ἐκκλησίαν νοστῶν
κάθημαι· κᾆτ’ ἐπειδὰν ὦ μόνος, στένω κέχηνα σκορδινῶμαι
πέρδομαι, ἀπορῶ γράφω παρατίλλομαι λογίζομαι, ἀποβλέπων ἐς
τὸν ἀγρὸν εἰρήνης ἐρῶν, στυγῶν μὲν ἄστυ τὸν δ’ ἐμὸν
δῆμον ποθῶν, ὃς οὐδεπώποτ’ εἶπεν, ἄνθρακας πρίω, οὐκ
ὄξος οὐκ ἔλαιον, οὐδ’ ᾔδει “πρίω,” ἀλλ’ αὐτὸς ἔφερε
πάντα χὠ πρίων ἀπῆν. νῦν οὖν ἀτεχνῶς ἥκω παρεσκευασμένος
βοᾶν ὑποκρούειν λοιδορεῖν τοὺς ῥήτορας, ἐάν τις ἄλλο πλὴν
περὶ εἰρήνης λέγῃ. ἀλλ’ οἱ πρυτάνεις γὰρ οὑτοιὶ
μεσημβρινοί. οὐκ ἠγόρευον; τοῦτ’ ἐκεῖν’ οὑγὼ ’λεγον· ἐς τὴν
προεδρίαν πᾶς ἀνὴρ ὠστίζεται. πάριτ’ ἐς τὸ πρόσθεν, πάριθ’,
ὡς ἂν ἐντὸς ἦτε τοῦ καθάρματος. ἤδη τις εἶπε; τίς
ἀγορεύειν βούλεται; ἐγώ. τίς ὤν; Ἀμφίθεος. οὐκ ἄνθρωπος;
οὔ, ἀλλ’ ἀθάνατος. ὁ γὰρ Ἀμφίθεος Δήμητρος ἦν καὶ
Τριπτολέμου· τούτου δὲ Κελεὸς γίγνεται· γαμεῖ δὲ Κελεὸς
Φαιναρέτην τήθην ἐμήν, ἐξ ἧς Λυκῖνος ἐγένε’· ἐκ τούτου δ’
ἐγὼ ἀθάνατός εἰμ’· ἐμοὶ δ’ ἐπέτρεψαν οἱ θεοὶ σπονδὰς
ποιεῖσθαι πρὸς Λακεδαιμονίους μόνῳ. ἀλλ’ ἀθάνατος ὢν
ὦνδρες ἐφόδῑ οὐκ ἔχω· οὐ γὰρ διδόασιν οἱ πρυτάνεις. οἱ
τοξόται. ὦ Τριπτόλεμε καὶ Κελεὲ περιόψεσθέ με; ὦνδρες
πρυτάνεις ἀδικεῖτε τὴν ἐκκλησίαν τὸν ἄνδρ’ ἀπάγοντες,
ὅστις ἡμῖν ἤθελε σπονδὰς ποιεῖσθαι καὶ κρεμάσαι τὰς
ἀσπίδας. κάθησο, σῖγα. μὰ τὸν Ἀπόλλω ’γὼ μὲν οὔ, ἢν μὴ
περὶ εἰρήνης γε πρυτανεύσητέ μοι. οἱ πρέσβεις οἱ παρὰ
βασιλέως. ποίου βασιλέως; ἄχθομαι ’γὼ πρέσβεσιν καὶ τοῖς
ταὧσι τοῖς τ’ ἀλαζονεύμασιν. σίγα. βαβαιάξ. ὦκβάτανα τοῦ
σχήματος. ἐπέμψαθ’ ἡμᾶς ὡς βασιλέα τὸν μέγαν μισθὸν
φέροντας δύο δραχμὰς τῆς ἡμέρας ἐπ’ Εὐθυμένους ἄρχοντος.
οἴμοι τῶν δραχμῶν. καὶ δῆτ’ ἐτρυχόμεσθα διὰ Καϋστρίων
πεδίων ὁδοιπλανοῦντες ἐσκηνημένοι, ἐφ’ ἁρμαμαξῶν μαλθακῶς
κατακείμενοι, ἀπολλύμενοι. σφόδρα γὰρ ἐσῳζόμην ἐγὼ παρὰ
τὴν ἔπαλξιν ἐν φορυτῷ κατακείμενος. ξενιζόμενοι δὲ πρὸς
βίαν ἐπίνομεν ἐξ ὑαλίνων ἐκπωμάτων καὶ χρυσίδων ἄκρατον
οἶνον ἡδύν. ὦ Κραναὰ πόλις ἆρ’ αἰσθάνει τὸν κατάγελων
τῶν πρέσβεων; οἱ βάρβαροι γὰρ ἄνδρας ἡγοῦνται μόνους τοὺς
πλεῖστα δυναμένους καταφαγεῖν καὶ πιεῖν. ἡμεῖς δὲ λαικαστάς
τε καὶ καταπύγονας. ἔτει τετάρτῳ δ’ ἐς τὰ βασίλεῑ ἤλθομεν·
ἀλλ’ εἰς ἀπόπατον ᾤχετο στρατιὰν λαβών, κἄχεζεν ὀκτὼ
μῆνας ἐπὶ χρυσῶν ὀρῶν. πόσου δὲ τὸν πρωκτὸν χρόνου
ξυνήγαγεν; τῇ πανσελήνῳ· κᾆτ’ ἀπῆλθεν οἴκαδε. εἶτ’
ἐξένιζε· παρετίθει δ’ ἡμῖν ὅλους ἐκ κριβάνου βοῦς. καὶ τίς
εἶδε πώποτε βοῦς κριβανίτας; τῶν ἀλαζονευμάτων. καὶ ναὶ μὰ
Δί’ ὄρνιν τριπλάσιον Κλεωνύμου παρέθηκεν ἡμῖν· ὄνομα δ’ ἦν
αὐτῷ φέναξ. ταῦτ’ ἄρ ἐφενάκιζες σὺ δύο δραχμὰς φέρων.
καὶ νῦν ἄγοντες ἥκομεν Ψευδαρτάβαν, τὸν βασιλέως ὀφθαλμόν.
ἐκκόψειέ γε κόραξ πατάξας, τόν τε σὸν τοῦ πρέσβεως. ὁ
βασιλέως ὀφθαλμός. ὦναξ Ἡράκλεις. πρὸς τῶν θεῶν ἄνθρωπε
ναύφαρκτον βλέπεις; ἢ περὶ ἄκραν κάμπτων νεώσοικον σκοπεῖς;
ἄσκωμ’ ἔχεις που περὶ τὸν ὀφθαλμὸν κάτω. ἄγε δὴ σὺ
βασιλεὺς ἅττα σ’ ἀπέπεμψεν φράσον λέξοντ’ Ἀθηναίοισιν ὦ
Ψευδαρτάβα. ἰαρταμὰν ἐξάρξαν ἀπισσόνα σάτρα. ξυνήκαθ’ ὃ
λέγει; μὰ τὸν Ἀπόλλω ’γὼ μὲν οὔ. πέμψειν βασιλέα φησὶν
ὑμῖν χρυσίον. λέγε δὴ σὺ μεῖζον καὶ σαφῶς τὸ χρυσίον. οὐ
λῆψι χρῦσο χαυνόπρωκτ’ Ἰαοναῦ. οἴμοι κακοδαίμων ὡς σαφῶς.
τί δ’ αὖ λέγει; ὅ τι; χαυνοπρώκτους τοὺς Ἰάονας λέγει, εἰ
προσδοκῶσι χρυσίον ἐκ τῶν βαρβάρων. οὔκ, ἀλλ’ ἀχάνας ὅδε
γε χρυσίου λέγει. ποίας ἀχάνας; σὺ μὲν ἀλαζὼν εἶ μέγας.
ἀλλ’ ἄπιθ’· ἐγὼ δὲ βασανιῶ τοῦτον μόνος. ἄγε δὴ σὺ
φράσον ἐμοὶ σαφῶς πρὸς τουτονί, ἵνα μή σε βάψω βάμμα
Σαρδιανικόν· βασιλεὺς ὁ μέγας ἡμῖν ἀποπέμψει χρυσίον;
(ἀνανεύει.) ἄλλως ἄρ’ ἐξαπατώμεθ’ ὑπὸ τῶν πρέσβεων;
(ἐπινεύει.) Ἑλληνικόν γ’ ἐπένευσαν ἅνδρες οὑτοιί, κοὐκ
ἔσθ’ ὅπως οὐκ εἰσὶν ἐνθένδ’ αὐτόθεν. καὶ τοῖν μὲν
εὐνούχοιν τὸν ἕτερον τουτονὶ ἐγᾦδ’ ὅς ἐστι, Κλεισθένης
ὁ Σιβυρτίου. ὦ θερμόβουλον πρωκτὸν ἐξυρημένε, τοιόνδε γ’ ὦ
πίθηκε τὸν πώγων’ ἔχων εὐνοῦχος ἡμῖν ἦλθες ἐσκευασμένος;
ὁδὶ δὲ τίς ποτ’ ἐστίν; οὐ δήπου Στράτων; σίγα, κάθιζε. τὸν
βασιλέως ὀφθαλμὸν ἡ βουλὴ καλεῖ ἐς τὸ πρυτανεῖον. ταῦτα
δῆτ’ οὐχ ἀγχόνη; κἄπειτ’ ἐγὼ δῆτ’ ἐνθαδὶ στραγγεύομαι;
τοὺς δὲ ξενίζειν οὐδέποτέ γ’ ἴσχει θύρα. ἀλλ’ ἐργάσομαί
τι δεινὸν ἔργον καὶ μέγα. ἀλλ’ Ἀμφίθεός μοι ποῦ ’στιν;
οὑτοσὶ πάρα. ἐμοὶ σὺ ταυτασὶ λαβὼν ὀκτὼ δραχμὰς σπονδὰς
ποίησαι πρὸς Λακεδαιμονίους μόνῳ καὶ τοῖσι παιδίοισι καὶ τῇ
πλάτιδι· ὑμεῖς δὲ πρεσβεύεσθε καὶ κεχήνετε. προσίτω Θέωρος ὁ
παρὰ Σιτάλκους. ὁδί. ἕτερος ἀλαζὼν οὗτος ἐσκηρύττεται.
χρόνον μὲν οὐκ ἂν ἦμεν ἐν Θρᾴκῃ πολύν— μὰ Δί’ οὐκ ἄν,
εἰ μισθόν γε μὴ ’φερες πολύν. εἰ μὴ κατένειψε χιόνι τὴν
Θρᾴκην ὅλην καὶ τοὺς ποταμοὺς ἔπηξ’, ὑπ’ αὐτὸν τὸν
χρόνον, ὅτ’ ἐνθαδὶ Θέογνις ἠγωνίζετο. τοῦτον μετὰ Σιτάλκους
ἔπινον τὸν χρόνον· καὶ δῆτα φιλαθήναιος ἦν ὑπερφυῶς, ὑμῶν
τ’ ἐραστὴς ἦν ἀληθὴς ὥστε καὶ ἐν τοῖσι τοίχοις ἔγραφ’,
Ἀθηναῖοι καλοί. ὁ δ’ υἱός, ὃν Ἀθηναῖον ἐπεποιήμεθα, ἤρα
φαγεῖν ἀλλᾶντας ἐξ Ἀπατουρίων, καὶ τὸν πατέρ’ ἠντεβόλει
βοηθεῖν τῇ πάτρᾳ· ὁ δ’ ὤμοσε σπένδων βοηθήσειν ἔχων
στρατιὰν τοσαύτην ὥστ’ Ἀθηναίους ἐρεῖν, ὅσον τὸ χρῆμα
παρνόπων προσέρχεται. κάκιστ’ ἀπολοίμην, εἴ τι τούτων
πείθομαι ὧν εἶπας ἐνταυθοῖ σὺ πλὴν τῶν παρνόπων. καὶ νῦν
ὅπερ μαχιμώτατον Θρᾳκῶν ἔθνος ἔπεμψεν ὑμῖν. τοῦτο μέν γ’
ἤδη σαφές. οἱ Θρᾷκες ἴτε δεῦρ’, οὓς Θέωρος ἤγαγεν.
τουτὶ τί ἐστι τὸ κακόν; Ὀδομάντων στρατός. ποίων Ὀδομάντων;
εἰπέ μοι τουτὶ τί ἦν; τίς τῶν Ὀδομάντων τὸ πέος
ἀποτεθρίακεν; τούτοις ἐάν τις δύο δραχμὰς μισθὸν διδῷ,
καταπελτάσονται τὴν Βοιωτίαν ὅλην. τοισδὶ δύο δραχμὰς τοῖς
ἀπεψωλημένοις; ὑποστένοι μέντἂν ὁ θρανίτης λεὼς ὁ
σωσίπολις. οἴμοι τάλας ἀπόλλυμαι, ὑπὸ τῶν Ὀδομάντων τὰ
σκόροδα πορθούμενος. οὐ καταβαλεῖτε τὰ σκόροδ’; ὦ μόχθηρε σὺ
οὐ μὴ πρόσει τούτοισιν ἐσκοροδισμένοις. ταυτὶ περιείδεθ’ οἱ
πρυτάνεις πάσχοντά με ἐν τῇ πατρίδι καὶ ταῦθ’ ὑπ’ ἀνδρῶν
βαρβάρων; ἀλλ’ ἀπαγορεύω μὴ ποιεῖν ἐκκλησίαν τοῖς Θρᾳξὶ
περὶ μισθοῦ· λέγω δ’ ὑμῖν ὅτι διοσημία ’στὶ καὶ ῥανὶς
βέβληκέ με. τοὺς Θρᾷκας ἀπιέναι, παρεῖναι δ’ εἰς ἔνην. οἱ
γὰρ πρυτάνεις λύουσι τὴν ἐκκλησίαν. οἴμοι τάλας μυττωτὸν
ὅσον ἀπώλεσα. ἀλλ’ ἐκ Λακεδαίμονος γὰρ Ἀμφίθεος ὁδί.
χαῖρ’ Ἀμφίθεε. μήπω γε πρίν γ’ ἂν στῶ τρέχων· δεῖ γάρ με
φεύγοντ’ ἐκφυγεῖν Ἀχαρνέας. τί δ’ ἔστ’; ἐγὼ μὲν δεῦρό σοι
σπονδὰς φέρων ἔσπευδον· οἱ δ’ ὤσφροντο πρεσβῦταί τινες
Ἀχαρνικοί, στιπτοὶ γέροντες πρίνινοι ἀτεράμονες Μαραθωνομάχαι
σφενδάμνινοι. ἔπειτ’ ἀνέκραγον πάντες, ὦ μιαρώτατε σπονδὰς
φέρεις τῶν ἀμπέλων τετμημένων; κἀς τοὺς τρίβωνας ξυνελέγοντο
τῶν λίθων· ἐγὼ δ’ ἔφευγον· οἱ δ’ ἐδίωκον κἀβόων. οἱ δ’
οὖν βοώντων· ἀλλὰ τὰς σπονδὰς φέρεις; ἔγωγέ φημι, τρία γε
ταυτὶ γεύματα. αὗται μέν εἰσι πεντέτεις. γεῦσαι λαβών.
αἰβοῖ. τί ἔστιν; οὐκ ἀρέσκουσίν μ’ ὅτι ὄζουσι πίττης
καὶ παρασκευῆς νεῶν. σὺ δ’ ἀλλὰ τασδὶ τὰς δεκέτεις γεῦσαι
λαβών. ὄζουσι χαὖται πρέσβεων ἐς τὰς πόλεις ὀξύτατον
ὥσπερ διατριβῆς τῶν ξυμμάχων. ἀλλ’ αὑταιὶ σπονδαὶ
τριακοντούτιδες κατὰ γῆν τε καὶ θάλατταν. ὦ Διονύσια, αὗται
μὲν ὄζουσ’ ἀμβροσίας καὶ νέκταρος καὶ μὴ ’πιτηρεῖν σιτί’
ἡμερῶν τριῶν, κἀν τῷ στόματι λέγουσι, βαῖν’ ὅπῃ θέλεις.
ταύτας δέχομαι καὶ σπένδομαι κἀκπίομαι, χαίρειν κελεύων πολλὰ
τοὺς Ἀχαρνέας. ἐγὼ δὲ πολέμου καὶ κακῶν ἀπαλλαγεὶς ἄξω
τὰ κατ’ ἀγροὺς εἰσιὼν Διονύσια. ἐγὼ δὲ φευξοῦμαί γε τοὺς
Ἀχαρνέας. τῇδε πᾶς ἕπου δίωκε καὶ τὸν ἄνδρα πυνθάνου τῶν
ὁδοιπόρων ἁπάντων· τῇ πόλει γὰρ ἄξιον ξυλλαβεῖν τὸν
ἄνδρα τοῦτον. ἀλλά μοι μηνύσατε, εἴ τις οἶδ’ ὅποι
τέτραπται γῆς ὁ τὰς σπονδὰς φέρων. ἐκπέφευγ’, οἴχεται
φροῦδος. οἴμοι τάλας τῶν ἐτῶν τῶν ἐμῶν· οὐκ ἂν ἐπ’
ἐμῆς γε νεότητος, ὅτ’ ἐγὼ φέρων ἀνθράκων φορτίον
ἠκολούθουν Φαΰλλῳ τρέχων, ὧδε φαύλως ἂν ὁ σπονδοφόρος
οὗτος ὑπ’ ἐμοῦ τότε διωκόμενος ἐξέφυγεν οὐδ’ ἂν ἐλαφρῶς
ἂν ἀπεπλίξατο. νῦν δ’ ἐπειδὴ στερρὸν ἤδη τοὐμὸν
ἀντικνήμιον, καὶ παλαιῷ Λακρατείδῃ τὸ σκέλος βαρύνεται,
οἴχεται. διωκτέος δέ· μὴ γὰρ ἐγχάνῃ ποτὲ μηδέ περ γέροντας
ὄντας ἐκφυγὼν Ἀχαρνέας. ὅστις ὦ Ζεῦ πάτερ καὶ θεοὶ
τοῖσιν ἐχθροῖσιν ἐσπείσατο, οἷσι παρ’ ἐμοῦ πόλεμος
ἐχθοδοπὸς αὔξεται τῶν ἐμῶν χωρίων· κοὐκ ἀνήσω πρὶν ἂν
σχοῖνος αὐτοῖσιν ἀντεμπαγῶ ὀξὺς ὀδυνηρὸς ... ἐπίκωπος,
ἵνα μήποτε πατῶσιν ἔτι τὰς ἐμὰς ἀμπέλους. ἀλλὰ δεῖ
ζητεῖν τὸν ἄνδρα καὶ βλέπειν βαλληνάδε καὶ διώκειν γῆν πρὸ
γῆς, ἕως ἂν εὑρεθῇ ποτέ· ὡς ἐγὼ βάλλων ἐκεῖνον οὐκ
ἂν ἐμπλῄμην λίθοις. εὐφημεῖτε, εὐφημεῖτε. σῖγα πᾶς.
ἠκούσατ’ ἄνδρες ἆρα τῆς εὐφημίας; οὗτος αὐτός ἐστιν ὃν
ζητοῦμεν. ἀλλὰ δεῦρο πᾶς ἐκποδών· θύσων γὰρ ἁνὴρ ὡς
ἔοικ’ ἐξέρχεται. εὐφημεῖτε, εὐφημεῖτε. προΐτω σ’ τὸ
πρόσθεν ὀλίγον ἡ κανηφόρος· ὁ Ξανθίας τὸν φαλλὸν ὀρθὸν
στησάτω. κατάθου τὸ κανοῦν ὦ θύγατερ, ἵν’ ἀπαρξώμεθα. ὦ
μῆτερ ἀνάδος δεῦρο τὴν ἐτνήρυσιν, ἵν’ ἔτνος καταχέω
τοὐλατῆρος τουτουί. καὶ μὴν καλόν γ’ ἔστ’· ὦ Διόνυσε
δέσποτα κεχαρισμένως σοι τήνδε τὴν πομπὴν ἐμὲ πέμψαντα καὶ
θύσαντα μετὰ τῶν οἰκετῶν ἀγαγεῖν τυχηρῶς τὰ κατ’ ἀγροὺς
Διονύσια, στρατιᾶς ἀπαλλαχθέντα· τὰς σπονδὰς δέ μοι καλῶς
ξυνενεγκεῖν τὰς τριακοντούτιδας. ἄγ’ ὦ θύγατερ ὅπως τὸ
κανοῦν καλὴ καλῶς οἴσεις βλέπουσα θυμβροφάγον. ὡς μακάριος
ὅστις σ’ ὀπύσει κἀκποιήσεται γαλᾶς σοῦ μηδὲν ἥττους βδεῖν,
ἐπειδὰν ὄρθρος ᾖ. πρόβαινε, κἀν τὤχλῳ φυλάττεσθαι σφόδρα
μή τις λαθών σου περιτράγῃ τὰ χρυσία. ὦ Ξανθία, σφῷν δ’
ἐστὶν ὀρθὸς ἑκτέος ὁ φαλλὸς ἐξόπισθε τῆς κανηφόρου· ἐγὼ
δ’ ἀκολουθῶν ᾄσομαι τὸ φαλλικόν· σὺ δ’ ὦ γύναι θεῶ μ’
ἀπὸ τοῦ τέγους. πρόβα. Φαλῆς ἑταῖρε Βακχίου ξύγκωμε
νυκτοπεριπλάνητε μοιχὲ παιδεραστά, ἕκτῳ σ’ ἔτει προσεῖπον ἐς
τὸν δῆμον ἐλθὼν ἄσμενος, σπονδὰς ποιησάμενος ἐμαυτῷ,
πραγμάτων τε καὶ μαχῶν καὶ Λαμάχων ἀπαλλαγείς. πολλῷ γάρ
ἐσθ’ ἥδιον, ὦ Φαλῆς Φαλῆς, κλέπτουσαν εὑρόνθ’ ὡρικὴν
ὑληφόρον τὴν Στρυμοδώρου Θρᾷτταν ἐκ τοῦ Φελλέως μέσην
λαβόντ’ ἄραντα καταβαλόντα καταγιγαρτίσ’ ὦ Φαλῆς Φαλῆς. ἐὰν
μεθ’ ἡμῶν ξυμπίῃς, ἐκ κραιπάλης ἕωθεν εἰρήνης ῥοφήσει
τρύβλιον· οὗτος αὐτός ἐστιν, οὗτος. βάλλε βάλλε βάλλε
βάλλε, παῖε παῖε τὸν μιαρόν. οὐ βαλεῖς; οὐ βαλεῖς; Ἡράκλεις
τουτὶ τί ἐστι; τὴν χύτραν συντρίψετε. σὲ μὲν οὖν
καταλεύσομεν ὦ μιαρὰ κεφαλή. ἀντὶ ποίας αἰτίας ὦχαρνέων
γεραίτατοι; τοῦτ’ ἐρωτᾷς; ἀναίσχυντος εἶ καὶ βδελυρὸς ὦ
προδότα τῆς πατρίδος, ὅστις ἡμῶν μόνος σπεισάμενος εἶτα
δύνασαι πρὸς ἔμ’ ἀποβλέπειν. ἀντὶ δ’ ὧν ἐσπεισάμην οὐκ
ἴστε. μἀλλᾱ ἀκούσατε. σοῦ γ’ ἀκούσωμεν; ἀπολεῖ· κατά σε
χώσομεν τοῖς λίθοις. μηδαμῶς πρὶν ἄν γ’ ἀκούσητ’· ἀλλ’
ἀνάσχεσθ’ ὦγαθοί. οὐκ ἀνασχήσομαι· μηδὲ λέγε μοι σὺ λόγον·
ὡς μεμίσηκά σε Κλέωνος ἔτι μᾶλλον, ὃν ἐγὼ κατατεμῶ ποθ’
ἱππεῦσι καττύματα. σοῦ δ’ ἐγὼ λόγους λέγοντος οὐκ ἀκούσομαι
μακρούς, ὅστις ἐσπείσω Λάκωσιν, ἀλλὰ τιμωρήσομαι. ὦγαθοὶ
τοὺς μὲν Λάκωνας ἐκποδὼν ἐάσατε, τῶν δ’ ἐμῶν σπονδῶν
ἀκούσατ’, εἰ καλῶς ἐσπεισάμην. πῶς δέ γ’ ἂν καλῶς λέγοις
ἄν, εἴπερ ἐσπείσω γ’ ἅπαξ οἷσιν οὔτε βωμὸς οὔτε πίστις
οὔθ’ ὅρκος μένει; οἶδ’ ἐγὼ καὶ τοὺς Λάκωνας, οἷς ἄγαν
ἐγκείμεθα, οὐχ ἁπάντων ὄντας ἡμῖν αἰτίους τῶν πραγμάτων.
οὐχ ἁπάντων ὦ πανοῦργε; ταῦτα δὴ τολμᾷς λέγειν ἐμφανῶς
ἤδη πρὸς ἡμᾶς; εἶτ’ ἐγώ σου φείσομαι; οὐχ ἁπάντων, οὐχ
ἁπάντων· ἀλλ’ ἐγὼ λέγων ὁδὶ πόλλ’ ἂν ἀποφήναιμ’
ἐκείνους ἔσθ’ ἃ κἀδικουμένους. τοῦτο τοὔπος δεινὸν ἤδη
καὶ ταραξικάρδιον, εἰ σὺ τολμήσεις ὑπὲρ τῶν πολεμίων ἡμῖν
λέγειν. κἄν γε μὴ λέγω δίκαια μηδὲ τῷ πλήθει δοκῶ, ὑπὲρ
ἐπιξήνου ’θελήσω τὴν κεφαλὴν ἔχων λέγειν. εἰπέ μοι τί
φειδόμεσθα τῶν λίθων ὦ δημόται μὴ οὐ καταξαίνειν τὸν ἄνδρα
τοῦτον ἐς φοινικίδα; οἷον αὖ μέλας τις ὑμῖν θυμάλωψ
ἐπέζεσεν. οὐκ ἀκούσεσθ’; οὐκ ἀκούσεσθ’ ἐτεὸν ὦχαρνηίδαι;
οὐκ ἀκουσόμεσθα δῆτα. δεινά τἄρα πείσομαι. ἐξολοίμην, ἢν
ἀκούσω. μηδαμῶς ὦχαρνικοί. ὡς τεθνήξων ἴσθι νυνί.
δήξομἄρ’ ὑμᾶς ἐγώ. ἀνταποκτενῶ γὰρ ὑμῶν τῶν φίλων τοὺς
φιλτάτους· ὡς ἔχω γ’ ὑμῶν ὁμήρους, οὓς ἀποσφάξω λαβών.
εἰπέ μοι, τί τοῦτ’ ἀπειλεῖ τοὔπος ἄνδρες δημόται τοῖς
Ἀχαρνικοῖσιν ἡμῖν; μῶν ἔχει του παιδίον τῶν παρόντων ἔνδον
εἵρξας; ἢ ’πὶ τῷ θρασύνεται; βάλλετ’ εἰ βούλεσθ’. ἐγὼ
γὰρ τουτονὶ διαφθερῶ. εἴσομαι δ’ ὑμῶν τάχ’ ὅστις ἀνθράκων
τι κήδεται. ὡς ἀπωλόμεσθ’. ὁ λάρκος δημότης ὅδ’ ἔστ’
ἐμός. ἀλλὰ μὴ δράσῃς ὃ μέλλεις· μηδαμῶς ὦ μηδαμῶς. ὡς
ἀποκτενῶ, κέκραχθ’· ἐγὼ γὰρ οὐκ ἀκούσομαι. ἀπολεῖς ἄρ’
ὁμήλικα τόνδε φιλανθρακέα; οὐδ’ ἐμοῦ λέγοντος ὑμεῖς ἀρτίως
ἠκούσατε. ἀλλὰ γὰρ νῦν λέγ’, εἴ σοι δοκεῖ, τόν τε
Λακεδαιμόνιον † αὐτὸν ὅτι τῷ † τρόπῳ σοὐστὶ φίλος· ὡς
τόδε τὸ λαρκίδιον οὐ προδώσω ποτέ. τοὺς λίθους νύν μοι
χαμᾶζε πρῶτον ἐξεράσατε. οὑτοιί σοι χαμαί, καὶ σὺ κατάθου
πάλιν τὸ ξίφος. ἀλλ’ ὅπως μὴ ν’ τοῖς τρίβωσιν ἐγκάθηνταί
που λίθοι. ἐκσέσεισται χαμᾶζ’· οὐχ ὁρᾷς σειόμενον; ἀλλὰ μή
μοι πρόφασιν, ἀλλὰ κατάθου τὸ βέλος. ὡς ὅδε γε σειστὸς ἅμα
τῇ στροφῇ γίγνεται. ἐμέλλετ’ ἄρα πάντως ἀνήσειν τῆς
βοῆς, ὀλίγου τ’ ἀπέθανον ἄνθρακες Παρνήθιοι, καὶ ταῦτα διὰ
τὴν ἀτοπίαν τῶν δημοτῶν. ὑπὸ τοῦ δέους δὲ τῆς μαρίλης μοι
συχνὴν ὁ λάρκος ἐνετίλησεν ὥσπερ σηπία. δεινὸν γὰρ οὕτως
ὀμφακίαν πεφυκέναι τὸν θυμὸν ἀνδρῶν ὥστε βάλλειν καὶ βοᾶν
ἐθέλειν τ’ ἀκοῦσαι μηδὲν ἴσον ἴσῳ φέρον, ἐμοῦ ’θέλοντος
ὑπὲρ ἐπιξήνου λέγειν ὑπὲρ Λακεδαιμονίων ἅπανθ’ ὅσ’ ἂν
λέγω· καίτοι φιλῶ γε τὴν ἐμὴν ψυχὴν ἐγώ. τί οὖν οὐ
λέγεις, ἐπίξηνον ἐξενεγκὼν θύραζ’, ὅ τι ποτ’ ὦ σχέτλιε τὸ
μέγα τοῦτ’ ἔχεις; πάνυ γὰρ ἔμεγε πόθος ὅ τι φρονεῖς
ἔχει. ἀλλ’ ᾗπερ αὐτὸς τὴν δίκην διωρίσω, θεὶς δεῦρο
τοὐπίξηνον ἐγχείρει λέγειν. ἰδοὺ θεᾶσθε, τὸ μὲν ἐπίξηνον
τοδί, ὁ δ’ ἀνὴρ ὁ λέξων οὑτοσὶ τυννουτοσί. ἀμέλει μὰ τὸν
Δί’ οὐκ ἐνασπιδώσομαι, λέξω δ’ ὑπὲρ Λακεδαιμονίων ἅ μοι
δοκεῖ. καίτοι δέδοικα πολλά· τούς τε γὰρ τρόπους τοὺς τῶν
ἀγροίκων οἶδα χαίροντας σφόδρα, ἐάν τις αὐτοὺς εὐλογῇ
καὶ τὴν πόλιν ἀνὴρ ἀλαζὼν καὶ δίκαια κἄδικα· κἀνταῦθα
λανθάνουσ’ ἀπεμπολώμενοι· τῶν τ’ αὖ γερόντων οἶδα τὰς ψυχὰς
ὅτι οὐδὲν βλέπουσιν ἄλλο πλὴν ψηφηδακεῖν. αὐτός τ’
ἐμαυτὸν ὑπὸ Κλέωνος ἅπαθον ἐπίσταμαι διὰ τὴν πέρυσι
κωμῳδίαν. εἰσελκύσας γάρ μ’ ἐς τὸ βουλευτήριον διέβαλλε καὶ
ψευδῆ κατεγλώττιζέ μου κἀκυκλοβόρει κἄπλυνεν, ὥστ’ ὀλίγου
πάνυ ἀπωλόμην μολυνοπραγμονούμενος. νῦν οὖν με πρῶτον πρὶν
λέγειν ἐάσατε ἐνσκευάσασθαί μ’ οἷον ἀθλιώτατον. τί ταῦτα
στρέφει τεχνάζεις τε καὶ πορίζεις τριβάς; λαβὲ δ’ ἐμοῦ γ’
ἓνεκα παρ’ Ἱερωνύμου σκοτοδασυπυκνότριχά τιν’ Ἄιδος κυνῆν·
ἀλλ’ ἐξάνοιγε μηχανὰς τὰς Σισύφου, ὡς σκῆψιν ἁγὼν οὗτος
οὐκ ἐσδέξεται. ὥρα ’στὶν ἤδη καρτερὰν ψυχὴν λαβεῖν, καί
μοι βαδιστέ’ ἐστὶν ὡς Εὐριπίδην. παῖ παῖ. τίς οὗτος,
ἔνδον ἔστ’ Εὐριπίδης; οὐκ ἔνδον ἔνδον ἐστίν, εἰ γνώμην
ἔχεις. πῶς ἔνδον εἶτ’ οὐκ ἔνδον; ὀρθῶς ὦ γέρον. ὁ
νοῦς μὲν ἔξω ξυλλέγων ἐπύλλια οὐκ ἔνδον, αὐτὸς δ’ ἔνδον
ἀναβάδην ποιεῖ τραγῳδίαν. ὦ τρισμακάρῑ Εὐριπίδη, ὅθ’ ὁ
δοῦλος οὑτωσὶ σαφῶς ἀπεκρίνατο. ἐκκάλεσον αὐτόν. ἀλλ’
ἀδύνατον. ἀλλ’ ὅμως· οὐ γὰρ ἂν ἀπέλθοιμ’, ἀλλὰ κόψω τὴν
θύραν. Εὐριπίδη, Εὐριπίδιον, ὑπάκουσον, εἴπερ τώποτ’
ἀνθρώπων τινί· Δικαιόπολις καλεῖ σε Χολλῄδης, ἐγώ. ἀλλ’ οὐ
σχολή. ἀλλ’ ἐκκυκλήθητ’. ἀλλ’ ἀδύνατον. ἀλλ’ ὅμως. ἀλλ’
ἐκκυκλήσομαι· καταβαίνειν δ’ οὐ σχολή. Εὐριπίδη, τί λέλακας;
ἀναβάδην ποιεῖς, ἐξὸν καταβάδην; οὐκ ἐτὸς χωλοὺς ποιεῖς.
ἀτὰρ τί τὰ ῥάκῑ ἐκ τραγῳδίας ἔχεις, ἐσθῆτ’ ἐλεινήν;
οὐκ ἐτὸς πτωχοὺς ποιεῖς. ἀλλ’ ἀντιβολῶ πρὸς τῶν γονάτων σ’
Εὐριπίδη, δός μοι ῥάκιόν τι τοῦ παλαιοῦ δράματος. δεῖ γάρ
με λέξαι τῷ χορῷ ῥῆσιν μακράν· αὕτη δὲ θάνατον, ἢν
κακῶς λέξω, φέρει. τὰ ποῖα τρύχη; μῶν ἐν οἷς Οἰνεὺς ὁδὶ
ὁ δύσποτμος γεραιὸς ἠγωνίζετο; οὐκ Οἰνέως ἦν, ἀλλ’ ἔτ’
ἀθλιωτέρου. τὰ τοῦ τυφλοῦ Φοίνικος; οὐ Φοίνικος, οὔ· ἀλλ’
ἕτερος ἦν Φοίνικος ἀθλιώτερος. ποίας ποθ’ ἁνὴρ λακίδας
αἰτεῖται πέπλων; ἀλλ’ ἦ Φιλοκτήτου τὰ τοῦ πτωχοῦ λέγεις;
οὐκ ἀλλὰ τούτου πολὺ πολὺ πτωχιστέρου. ἀλλ’ ἦ τὰ δυσπινῆ
’θέλεις πεπλώματα, ἃ Βελλεροφόντης εἶχ’ ὁ χωλὸς οὑτοσί; οὐ
Βελλεροφόντης· ἀλλὰ κἀκεῖνος μὲν ἦν χωλὸς προσαιτῶν
στωμύλος δεινὸς λέγειν. οἶδ’ ἄνδρα Μυσὸν Τήλεφον. ναὶ
Τήλεφον· τούτου δὸς ἀντιβολῶ σέ μοι τὰ σπάργανα. ὦ παῖ δὸς
αὐτῷ Τηλέφου ῥακώματα. κεῖται δ’ ἄνωθεν τῶν Θυεστείων
ῥακῶν μεταξὺ τῶν Ἰνοῦς. ἰδοὺ ταυτὶ λαβέ. ὦ Ζεῦ διόπτα
καὶ κατόπτα πανταχῇ, ἐνσκευάσασθαί μ’ οἷον ἀθλιώτατον.
Εὐριπίδη, ’πειδήπερ ἐχαρίσω ταδί, κἀκεῖνά μοι δὸς
τἀκόλουθα τῶν ῥακῶν, τὸ πιλίδιον περὶ τὴν κεφαλὴν τὸ
Μύσιον. δεῖ γάρ με δόξαι πτωχὸν εἶναι τήμερον, εἶναι μὲν
ὅσπερ εἰμί, φαίνεσθαι δὲ μή· τοὺς μὲν θεατὰς εἰδέναι μ’
ὃς εἴμ’ ἐγώ, τοὺς δ’ αὖ χορευτὰς ἠλιθίους παρεστάναι,
ὅπως ἂν αὐτοὺς ῥηματίοις σκιμαλίσω. δώσω· πυκνῇ γὰρ
λεπτὰ μηχανᾷ φρενί. εὐδαιμονοίης, Τηλέφῳ δ’ ἁγὼ φρονῶ. εὖ
γ’ οἷον ἤδη ῥηματίων ἐμπίμπλαμαι. ἀτὰρ δέομαί γε πτωχικοῦ
βακτηρίου. τουτὶ λαβὼν ἄπελθε λαΐνων σταθμῶν. ὦ θύμ’,
ὁρᾷς γὰρ ὡς ἀπωθοῦμαι δόμων, πολλῶν δεόμενος σκευαρίων·
νῦν δὴ γενοῦ γλίσχρος προσαιτῶν λιπαρῶν τ’. Εὐριπίδη δός μοι
σπυρίδιον διακεκαυμένον λύχνῳ. τί δ’ ὦ τάλας σε τοῦδ’ ἔχει
πλέκους χρέος; χρέος μὲν οὐδέν, βούλομαι δ’ ὅμως λαβεῖν.
λυπηρὸς ἴσθ’ ὢν κἀποχώρησον δόμων. φεῦ· εὐδαιμονοίης,
ὥσπερ ἡ μήτηρ ποτέ. ἄπελθε νῦν μοι. μἀλλά μοι δὸς ἓν
μόνον κοτυλίσκιον τὸ χεῖλος ἀποκεκρουσμένον. φθείρου λαβὼν
τόδ’· ἴσθ’ ὀχληρὸς ὢν δόμοις. οὔπω μὰ Δί’· οἶσθ’ οἷ’
αὐτὸς ἐργάζει κακά. ἀλλ’ ὦ γλυκύτατ’ Εὐριπίδη τουτὶ μόνον
δός μοι χυτρίδιον σφογγίῳ βεβυσμένον. ὦνθρωπ’ ἀφαιρήσει με
τὴν τραγῳδίαν· ἄπελθε ταυτηνὶ λαβών. ἀπέρχομαι. καίτοι τί
δράσω; δεῖ γὰρ ἑνὸς οὗ μὴ τυχὼν ἀπόλωλ’. ἄκουσον ὦ
γλυκύτατ’ Εὐριπίδη· τουτὶ λαβὼν ἄπειμι κοὐ πρόσειμ’ ἔτι·
ἐς τὸ σπυρίδιον ἰσχνά μοι φυλλεῖα δός. ἀπολεῖς μ’. ἰδού
σοι. φροῦδά μοι τὰ δράματα. ἀλλ’ οὐκέτ’, ἀλλ’ ἄπειμι. καὶ
γάρ εἰμ’ ἄγαν ὀχληρός, οὐ δοκῶν με κοιράνους στυγεῖν.
οἴμοι κακοδαίμων, ὡς ἀπόλωλ’. ἐπελαθόμην ἐν ᾧπέρ ἐστι
πάντα μοι τὰ πράγματα. Εὐριπίδιον ὦ φιλτάτιον καὶ
γλυκύτατον, κάκιστ’ ἀπολοίμην, εἴ τί σ’ αἰτήσαιμ’ ἔτι,
πλὴν ἓν μόνον, τουτὶ μόνον τουτὶ μόνον, σκάνδικά μοι δὸς
μητρόθεν δεδεγμένος. ἁνὴρ ὑβρίζει· κλῇε πηκτὰ δωμάτων. ὦ
θύμ’ ἄνευ σκάνδικος ἐμπορευτέα. ἆρ’ οἶσθ’ ὅσον τὸν
ἀγῶν’ ἀγωνιεῖ τάχα, μέλλων ὑπὲρ Λακεδαιμονίων ἀνδρῶν
λέγειν; πρόβαινέ νυν ὦ θυμέ· γραμμὴ δ’ αὑτηί. ἕστηκας; οὐκ
εἶ καταπιὼν Εὐριπίδην; ἐπῄνεσ’· ἄγε νυν ὦ τάλαινα καρδία
ἄπελθ’ ἐκεῖσε, κᾆτα τὴν κεφαλὴν ἐκεῖ παράσχες εἰποῦσ’
ἅττ’ ἂν αὐτῇ σοι δοκῇ. τόλμησον ἴθι χώρησον, ἄγαμαι
καρδίας. τί δράσεις; τί φήσεις; εὖ ἴσθι νυν ἀναίσχυντος
ὢν σιδηροῦς τ’ ἀνήρ, ὅστις παρασχὼν τῇ πόλει τὸν αὐχένα
ἅπασι μέλλεις εἷς λέγειν τἀναντία. ἁνὴρ οὐ τρέμει τὸ
πρᾶγμ’. εἶά νυν, ἐπειδήπερ αὐτὸς αἱρεῖ, λέγε. μή μοι
φθονήσητ’ ἄνδρες οἱ θεώμενοι, εἰ πτωχὸς ὢν ἔπειτ’ ἐν
Ἀθηναίοις λέγειν μέλλω περὶ τῆς πόλεως, τρυγῳδίαν ποιῶν. τὸ
γὰρ δίκαιον οἶδε καὶ τρυγῳδία. ἐγὼ δὲ λέξω δεινὰ μὲν
δίκαια δέ. οὐ γάρ με νῦν γε διαβαλεῖ Κλέων ὅτι ξένων
παρόντων τὴν πόλιν κακῶς λέγω. αὐτοὶ γάρ ἐσμεν οὑπὶ
Ληναίῳ τ’ ἀγών, κοὔπω ξένοι πάρεισιν· οὔτε γὰρ φόροι
ἥκουσιν οὔτ’ ἐκ τῶν πόλεων οἱ ξύμμαχοι· ἀλλ’ ἐσμὲν αὐτοὶ
νῦν γε περιεπτισμένοι· τοὺς γὰρ μετοίκους ἄχυρα τῶν ἀστῶν
λέγω. ἐγὼ δὲ μισῶ μὲν Λακεδαιμονίους σφόδρα, καὐτοῖς ὁ
Ποσειδῶν οὑπὶ Ταινάρῳ θεὸς σείσας ἅπασιν ἐμβάλοι τὰς
οἰκίας· κἀμοὶ γάρ ἐστ’ ἀμπέλια διακεκομμένα. ἀτὰρ φίλοι
γὰρ οἱ παρόντες ἐν λόγῳ, τί ταῦτα τοὺς Λάκωνας αἰτιώμεθα;
ἡμῶν γὰρ ἄνδρες, κοὐχὶ τὴν πόλιν λέγω, μέμνησθε τοῦθ’
ὅτι οὐχὶ τὴν πόλιν λέγω, ἀλλ’ ἀνδράρια μοχθηρά,
παρακεκομμένα, ἄτιμα καὶ παράσημα καὶ παράξενα, ἐσυκοφάντει
Μεγαρέων τὰ χλανίσκια· κεἴ που σίκυον ἴδοιεν ἢ λαγῴδιον
ἢ χοιρίδιον ἢ σκόροδον ἢ χόνδρους ἅλας, ταῦτ’ ἦν
Μεγαρικὰ κἀπέπρατ’ αὐθημερόν. καὶ ταῦτα μὲν δὴ σμικρὰ
κἀπιχώρια, πόρνην δὲ Σιμαίθαν ἰόντες Μεγαράδε νεανίαι
κλέπτουσι μεθυσοκότταβοι· κᾆθ’ οἱ Μεγαρῆς ὀδύναις
πεφυσιγγωμένοι ἀντεξέκλεψαν Ἀσπασίας πόρνα δύο· κἀντεῦθεν
ἀρχὴ τοῦ πολέμου κατερράγη Ἕλλησι πᾶσιν ἐκ τριῶν
λαικαστριῶν. ἐντεῦθεν ὀργῇ Περικλέης οὑλύμπιος ἤστραπτ’
ἐβρόντα ξυνεκύκα τὴν Ἑλλάδα, ἐτίθει νόμους ὥσπερ σκόλια
γεγραμμένους, ὡς χρὴ Μεγαρέας μήτε γῇ μήτ’ ἐν ἀγορᾷ μήτ’
ἐν θαλάττῃ μήτ’ ἐν οὐρανῷ μένειν. ἐντεῦθεν οἱ Μεγαρῆς,
ὅτε δὴ ’πείνων βάδην, Λακεδαιμονίων ἐδέοντο τὸ ψήφισμ’
ὅπως μεταστραφείη τὸ διὰ τὰς λαικαστρίας· κοὐκ ἠθέλομεν
ἡμεῖς δεομένων πολλάκις. κἀντεῦθεν ἤδη πάταγος ἦν τῶν
ἀσπίδων. ἐρεῖ τις, οὐ χρῆν· ἀλλὰ τί ἐχρῆν, εἴπατε. φέρ’
εἰ Λακεδαιμονίων τις ἐκπλεύσας σκάφει ἀπέδοτο φήνας κυνίδιον
Σεριφίων, καθῆσθ’ ἂν ἐν δόμοισιν; ἦ πολλοῦ γε δεῖ· καὶ
κάρτα μέντἂν εὐθέως καθείλκετε τριακοσίας ναῦς, ἦν δ’ ἂν
ἡ πόλις πλέα θορύβου στρατιωτῶν, περὶ τριηράρχου βοῆς, μισθοῦ
διδομένου, παλλαδίων χρυσουμένων, στοᾶς στεναχούσης, σιτίων
μετρουμένων, ἀσκῶν, τροπωτήρων, κάδους ὠνουμένων, σκορόδων,
ἐλαῶν, κρομμύων ἐν δικτύοις, στεφάνων, τριχίδων, αὐλητρίδων,
ὑπωπίων· τὸ νεώριον δ’ αὖ κωπέων πλατουμένων, τύλων
ψοφούντων, θαλαμιῶν τροπουμένων, αὐλῶν, κελευστῶν, νιγλάρων,
συριγμάτων. ταῦτ’ οἶδ’ ὅτι ἂν ἐδρᾶτε· τὸν δὲ Τήλεφον οὐκ
οἰόμεσθα; νοῦς ἄρ’ ἡμῖν οὐκ ἔνι. ἄληθες ὦπίτριπτε καί
μιαρώτατε; ταυτὶ σὺ τολμᾷς πτωχὸς ὢν ἡμᾶς λέγειν, καὶ
συκοφάντης εἴ τις ἦν ὠνείδισας; νὴ τὸν Ποσειδῶ καὶ λέγει
γ’ ἅπερ λέγει δίκαια πάντα κοὐδὲν αὐτῶν ψεύδεται. εἶτ’ εἰ
δίκαια, τοῦτον εἰπεῖν αὔτ’ ἐχρῆν; ἀλλ’ οὔτι χαίρων ταῦτα
τολμήσει λέγειν. οὗτος σὺ ποῖ θεῖς; οὐ μενεῖς; ὡς εἰ
θενεῖς τὸν ἄνδρα τοῦτον, αὐτὸς ἀρθήσει τάχα. ἰὼ Λάμαχ’
ὦ βλέπων ἀστραπάς, βοήθησον ὦ γοργολόφα φανείς, ἰὼ Λάμαχ’
ὦ φίλ’ ὦ φυλέτα· εἴτε τις ἔστι ταξίαρχος ἢ στρατηγὸς ἢ
τειχομάχας ἀνήρ, βοηθησάτω τις ἀνύσας. ἐγὼ γὰρ ἔχομαι
μέσος. πόθεν βοῆς ἤκουσα πολεμιστηρίας; ποῖ χρὴ βοηθεῖν; ποῖ
κυδοιμὸν ἐμβαλεῖν; τίς Γοργόν’ ἐξήγειρεν ἐκ τοῦ σάγματος;
ὦ Λάμαχ’ ἥρως, τῶν λόφων καὶ τῶν λόχων. ὦ Λάμαχ’, οὐ
γὰρ οὗτος ἅνθρωπος πάλαι ἅπασαν ἡμῶν τὴν πόλιν
κακορροθεῖ; οὗτος σὺ τολμᾷς πτωχὸς ὢν λέγειν τάδε; ὦ
Λάμαχ’ ἥρως, ἀλλὰ συγγνώμην ἔχε, εἰ πτωχὸς ὢν εἶπόν τι
κἀστωμυλάμην. τί δ’ εἶπας ἡμᾶς; οὐκ ἐρεῖς; οὐκ οἶδά πω·
ὑπὸ τοῦ δέους γὰρ τῶν ὅπλων εἰλιγγιῶ. ἀλλ’ ἀντιβολῶ σ’
ἀπένεγκέ μου τὴν μορμόνα. ἰδού. παράθες νυν ὑπτίαν αὐτὴν
ἐμοί. κεῖται. φέρε νυν ἀπὸ τοῦ κράνους μοι τὸ πτερόν. τουτὶ
πτίλον σοι. τῆς κεφαλῆς νύν μου λαβοῦ, ἵν’ ἐξεμέσω·
βδελύττομαι γὰρ τοὺς λόφους. οὗτος τί δράσεις; τῷ πτίλῳ
μέλλεις ἐμεῖν; πτίλον γάρ ἐστιν— εἰπέ μοι τίνος ποτὲ
ὄρνιθός ἐστιν; ἆρα κομπολακύθου; οἴμ’ ὡς τεθνήξεις.
μηδαμῶς ὦ Λάμαχε· οὐ γὰρ κατ’ ἰσχύν ἐστιν· εἰ δ’ ἰσχυρὸς
εἶ, τί μ’ οὐκ ἀπεψώλησας; εὔοπλος γὰρ εἶ. ταυτὶ λέγεις
σὺ τὸν στρατηγὸν πτωχὸς ὤν; ἐγὼ γάρ εἰμι πτωχός; ἀλλὰ
τίς γὰρ εἶ; ὅστις; πολίτης χρηστός, οὐ σπουδαρχίδης, ἀλλ’
ἐξ ὅτου περ ὁ πόλεμος, στρατωνίδης, σὺ δ’ ἐξ ὅτου περ ὁ
πόλεμος, μισθαρχίδης. ἐχειροτόνησαν γάρ με — κόκκυγές γε
τρεῖς. ταῦτ’ οὖν ἐγὼ βδελυττόμενος ἐσπεισάμην, ὁρῶν
πολιοὺς μὲν ἄνδρας ἐν ταῖς τάξεσιν, νεανίας δ’ οἵους σὺ
διαδεδρακότας, τοὺς μὲν ἐπὶ Θρᾴκης μισθοφοροῦντας τρεῖς
δραχμάς, Τεισαμενοφαινίππους Πανουργιππαρχίδας, ἑτέρους δὲ παρὰ
Χάρητι τοὺς δ’ ἐν Χάοσιν, Γερητοθεοδώρους Διομειαλαζόνας, τοὺς
δ’ ἐν Καμαρίνῃ κἀν Γέλα κἀν Καταγέλᾳ. ἐχειροτονήθησαν γάρ.
αἴτιον δὲ τί ὑμᾶς μὲν ἀεὶ μισθοφορεῖν ἁμῃγέπῃ, τωνδὶ
δὲ μηδέν’; ἐτεὸν ὦ Μαριλάδη ἤδη πεπρέσβευκας σὺ πολιὸς
ὢν † ἓν ἢ; † ἀνένευσε· καίτοι γ’ ἐστὶ σώφρων κἀργάτης.
τί δαὶ Δράκυλλος ἢ Εὐφορίδης ἢ Πρινίδης; εἶδέν τις ὑμῶν
τἀκβάταν’ ἢ τοὺς Χάονας; οὔ φασιν. ἀλλ’ ὁ Κοισύρας καὶ
Λάμαχος, οἷς ὑπ’ ἐράνου τε καὶ χρεῶν πρώην ποτέ, ὥσπερ
ἀπόνιπτρον ἐκχέοντες ἑσπέρας, ἅπαντες ‘ἐξίστω’ παρῄνουν
οἱ φίλοι. ὦ δημοκρατία ταῦτα δῆτ’ ἀνασχετά; οὐ δῆτ’ ἐὰν
μὴ μισθοφορῇ γε Λάμαχος. ἀλλ’ οὖν ἐγὼ μὲν πᾶσι
Πελοποννησίοις ἀεὶ πολεμήσω καὶ ταράξω πανταχῇ καὶ ναυσὶ
καὶ πεζοῖσι κατὰ τὸ καρτερόν. ἐγὼ δὲ κηρύττω γε
Πελοποννησίοις ἅπασι καὶ Μεγαρεῦσι καὶ Βοιωτίοις πωλεῖν
ἀγοράζειν πρὸς ἐμέ, Λαμάχῳ δὲ μή. ἁνὴρ νικᾷ τοῖσι
λόγοισιν, καὶ τὸν δῆμον μεταπείθει περὶ τῶν σπονδῶν. ἀλλ’
ἀποδύντες τοῖς ἀναπαίστοις ἐπίωμεν. ἐξ οὗ γε χοροῖσιν
ἐφέστηκεν τρυγικοῖς ὁ διδάσκαλος ἡμῶν, οὔπω παρέβη πρὸς τὸ
θέατρον λέξων ὡς δεξιός ἐστιν· διαβαλλόμενος δ’ ὑπὸ τῶν
ἐχθρῶν ἐν Ἀθηναίοις ταχυβούλοις, ὡς κωμῳδεῖ τὴν πόλιν
ἡμῶν καὶ τὸν δῆμον καθυβρίζει, ἀποκρίνασθαι δεῖται νυνὶ
πρὸς Ἀθηναίους μεταβούλους. φησὶν δ’ εἶναι πολλῶν ἀγαθῶν
ἄξιος ὑμῖν ὁ ποιητής, παύσας ὑμᾶς ξενικοῖσι λόγοις μὴ
λίαν ἐξαπατᾶσθαι, μήθ’ ἥδεσθαι θωπευομένους, μήτ’ εἶναι
χαυνοπολίτας. πρότερον δ’ ὑμᾶς ἀπὸ τῶν πόλεων οἱ πρέσβεις
ἐξαπατῶντες πρῶτον μὲν ἰοστεφάνους ἐκάλουν· κἀπειδὴ τοῦτό
τις εἴποι, εὐθὺς διὰ τοὺς στεφάνους ἐπ’ ἄκρων τῶν πυγιδίων
ἐκάθησθε. εἰ δέ τις ὑμᾶς ὑποθωπεύσας λιπαρὰς καλέσειεν
Ἀθήνας, ηὕρετο πᾶν ἂν διὰ τὰς λιπαράς, ἀφύων τιμὴν
περιάψας. ταῦτα ποιήσας πολλῶν ἀγαθῶν αἴτιος ὑμῖν
γεγένηται, καὶ τοὺς δήμους ἐν ταῖς πόλεσιν δείξας ὡς
δημοκρατοῦνται. τοιγάρτοι νῦν ἐκ τῶν πόλεων τὸν φόρον ὑμῖν
ἀπάγοντες ἥξουσιν ἰδεῖν ἐπιθυμοῦντες τὸν ποιητὴν τὸν
ἄριστον, ὅστις παρεκινδύνευσ’ εἰπεῖν ἐν Ἀθηναίοις τὰ
δίκαια. οὕτω δ’ αὐτοῦ περὶ τῆς τόλμης ἤδη πόρρω κλέος
ἥκει, ὅτε καὶ βασιλεὺς Λακεδαιμονίων τὴν πρεσβείαν βασανίζων
ἠρώτησεν πρῶτα μὲν αὐτοὺς πότεροι ταῖς ναυσὶ κρατοῦσιν,
εἶτα δὲ τοῦτον τὸν ποιητὴν ποτέρους εἴποι κακὰ πολλά·
τούτους γὰρ ἔφη τοὺς ἀνθρώπους πολὺ βελτίους γεγενῆσθαι καὶ
τῷ πολέμῳ πολὺ νικήσειν τοῦτον ξύμβουλον ἔχοντας. διὰ
ταῦθ’ ὑμᾶς Λακεδαιμόνιοι τὴν εἰρήνην προκαλοῦνται καὶ τὴν
Αἴγιναν ἀπαιτοῦσιν· καὶ τῆς νήσου μὲν ἐκείνης οὐ
φροντίζουσ’, ἀλλ’ ἵνα τοῦτον τὸν ποιητὴν ἀφέλωνται. ἀλλ’
ὑμεῖς τοι μή ποτ’ ἀφῆσθ’· ὡς κωμῳδήσει τὰ δίκαια· φησὶν δ’
ὑμᾶς πολλὰ διδάξειν ἀγάθ’, ὥστ’ εὐδαίμονας εἶναι, οὐ
θωπεύων οὐδ’ ὑποτείνων μισθοὺς οὐδ’ ἐξαπατύλλων, οὐδὲ
πανουργῶν οὐδὲ κατάρδων, ἀλλὰ τὰ βέλτιστα διδάσκων. πρὸς
ταῦτα Κλέων καὶ παλαμάσθω καὶ πᾶν ἐπ’ ἐμοὶ τεκταινέσθω. τὸ
γὰρ εὖ μετ’ ἐμοῦ καὶ τὸ δίκαιον ξύμμαχον ἔσται, κοὐ μή
ποθ’ ἁλῶ περὶ τὴν πόλιν ὢν ὥσπερ ἐκεῖνος δειλὸς καὶ
λακαταπύγων. δεῦρο Μοῦσ’ ἐλθὲ φλεγυρὰ πυρὸς ἔχουσα μένος
ἔντονος Ἀχαρνική. οἷον ἐξ ἀνθράκων πρινίνων φέψαλος
ἀνήλατ’ ἐρεθιζόμενος οὐρίᾳ ῥιπίδι, ἡνίκ’ ἂν
ἐπανθρακίδες ὦσι παρακείμεναι, οἱ δὲ Θασίαν ἀνακυκῶσι
λιπαράμπυκα, οἱ δὲ μάττωσιν, οὕτω σοβαρὸν ἐλθὲ μέλος
ἔντονον ἀγροικότερον ὡς ἐμὲ λαβοῦσα τὸν δημότην. οἱ
γέροντες οἱ παλαιοὶ μεμφόμεσθα τῇ πόλει· οὐ γὰρ ἀξίως
ἐκείνων ὧν ἐναυμαχήσαμεν γηροβοσκούμεσθ’ ὑφ’ ὑμῶν, ἀλλὰ
δεινὰ πάσχομεν, οἵτινες γέροντας ἄνδρας ἐμβαλόντες ἐς
γραφὰς ὑπὸ νεανίσκων ἐᾶτε καταγελᾶσθαι ῥητόρων, οὐδὲν
ὄντας, ἀλλὰ κωφοὺς καὶ παρεξηυλημένους, οἷς Ποσειδῶν
ἀσφάλειός ἐστιν ἡ βακτηρία· τονθορύζοντες δὲ γήρᾳ τῷ
λίθῳ προσέσταμεν, οὐχ ὁρῶντες οὐδὲν εἰ μὴ τῆς δίκης τὴν
ἠλύγην. ὁ δέ, νεανίας ἑαυτῷ σπουδάσας ξυνηγορεῖν, ἐς τάχος
παίει ξυνάπτων στρογγύλοις τοῖς ῥήμασιν· κᾆτ’ ἀνελκύσας
ἐρωτᾷ σκανδάληθρ’ ἱστὰς ἐπῶν ἄνδρα Τιθωνὸν σπαράττων καὶ
ταράττων καὶ κυκῶν. ὁ δ’ ὑπὸ γήρως μασταρύζει, κᾆτ’ ὀφλὼν
ἀπέρχεται, εἶτα λύζει καὶ δακρύει καὶ λέγει πρὸς τοὺς
φίλους, ‘οὗ μ’ ἐχρῆν σορὸν πρίασθαι τοῦτ’ ὀφλὼν
ἀπέρχομαι.’ ταῦτα πῶς εἰκότα, γέροντ’ ἀπολέσαι πολιὸν
ἄνδρα περὶ κλεψύδραν, πολλὰ δὴ ξυμπονήσαντα καὶ θερμὸν
ἀπομορξάμενον ἀνδρικὸν ἱδρῶτα δὴ καὶ πολύν, ἄνδρ’ ἀγαθὸν
ὄντα Μαραθῶνι περὶ τὴν πόλιν; εἶτα Μαραθῶνι μὲν ὅτ’ ἦμεν
ἐδιώκομεν, νῦν δ’ ὑπ’ ἀνδρῶν πονηρῶν σφόδρα διωκόμεθα,
κᾆτα προσαλισκόμεθα. πρὸς τάδε τίς ἀντερεῖ Μαρψίας; τῷ
γὰρ εἰκὸς ἄνδρα κυφὸν ἡλίκον Θουκυδίδην ἐξολέσθαι
συμπλακέντα τῇ Σκυθῶν ἐρημίᾳ, τῷδε τῷ Κηφισοδήμῳ τῷ
λάλῳ ξυνηγόρῳ; ὥστ’ ἐγὼ μὲν ἠλέησα κἀπεμορξάμην ἰδὼν
ἄνδρα πρεσβύτην ὑπ’ ἀνδρὸς τοξότου κυκώμενον, ὃς μὰ τὴν
Δήμητρ’, ἐκεῖνος ἡνίκ’ ἦν Θουκυδίδης, οὐδ’ ἂν αὐτὴν τὴν
Ἀχαίαν ῥᾳδίως ἠνέσχετο, ἀλλὰ κατεπάλαισε μέντἂν πρῶτον
Εὐάθλους δέκα, κατεβόησε δ’ ἂν κεκραγὼς τοξότας τρισχιλίους,
περιετόξευσεν δ’ ἂν αὐτοῦ τοῦ πατρὸς τοὺς ξυγγενεῖς. ἀλλ’
ἐπειδὴ τοὺς γέροντας οὐκ ἐᾶθ’ ὕπνου τυχεῖν, ψηφίσασθε
χωρὶς εἶναι τὰς γραφάς, ὅπως ἂν ᾖ τῷ γέροντι μὲν
γέρων καὶ νωδὸς ὁ ξυνήγορος, τοῖς νέοισι δ’ εὐρύπρωκτος καὶ
λάλος χὠ Κλεινίου. κἀξελαύνειν χρὴ τὸ λοιπόν, κἂν φύγῃ τις
ζημιοῦν, τὸν γέροντα τῷ γέροντι, τὸν νέον δὲ τῷ νέῳ.
ὅροι μὲν ἀγορᾶς εἰσιν οἵδε τῆς ἐμῆς. ἐνταῦθ’ ἀγοράζειν
πᾶσι Πελοποννησίοις ἔξεστι καὶ Μεγαρεῦσι καὶ Βοιωτίοις, ἐφ’
ᾧτε πωλεῖν πρὸς ἐμέ, Λαμάχῳ δὲ μή. ἀγορανόμους δὲ τῆς
ἀγορᾶς καθίσταμαι τρεῖς τοὺς λαχόντας τούσδ’ ἱμάντας ἐκ
Λεπρῶν. ἐνταῦθα μήτε συκοφάντης εἰσίτω μήτ’ ἄλλος ὅστις
Φασιανός ἐστ’ ἀνήρ. ἐγὼ δὲ τὴν στήλην καθ’ ἣν ἐσπεισάμην
μέτειμ’, ἵνα στήσω φανερὰν ἐν τἀγορᾷ. ἀγορὰ ν’ Ἀθάναις
χαῖρε Μεγαρεῦσιν φίλα. ἐπόθουν τυ ναὶ τὸν φίλιον ᾇπερ
ματέρα. ἀλλ’ ὦ πόνηρα κώρῑ ἀθλίω πατρός, ἄμβατε ποττὰν
μᾶδδαν, αἴ χ’ εὕρητέ πᾶ. ἀκούετε δή, ποτέχετ’ ἐμὶν τὰν
γαστέρα· πότερα πεπρᾶσθαι χρῄδδετ’ ἢ πεινῆν κακῶς; πεπρᾶσθαι
πεπρᾶσθαι. ἐγώνγα καὐτός φαμι. τίς δ’ οὕτως ἄνους ὃς ὑμέ
κα πρίαιτο φανερὰν ζαμίαν; ἀλλ’ ἔστι γάρ μοι Μεγαρικά τις
μαχανά, χοίρως γὰρ ὑμὲ σκευάσας φασῶ φέρειν. περίθεσθε τάσδε
τὰς ὁπλὰς τῶν χοιρίων. ὅπως δὲ δοξεῖτ’ εἶμεν ἐξ ἀγαθᾶς
ὑός· ὡς ναὶ τὸν Ἑρμᾶν, αἴπερ ἱξεῖτ’ οἴκαδις ἄπρατα,
πειρασεῖσθε τᾶς λιμῶ κακῶς. ἀλλ’ ἀμφίθεσθε καὶ ταδὶ τὰ
ῥυγχία, κἤπειτεν ἐς τὸυ σάκκον ὧδ’ ἐσβαίνετε. ὅπως δὲ
γρυλλιξεῖτε καὶ κοΐξετε χἠσεῖτε φωνὰν χοιρίων μυστηρικῶν.
ἐγὼν δὲ καρυξῶ Δικαιόπολιν ὅπᾳ· Δικαιόπολι, ἦ λῇς
πρίασθαι χοιρία; τί; ἀνὴρ Μεγαρικός; ἀγορασοῦντες ἵκομες.
πῶς ἔχετε; διαπεινᾶμες ἀεὶ ποττὸ πῦρ. ἀλλ’ ἡδύ τοι νὴ τὸν
Δί’, ἢν αὐλὸς παρῇ. τί δ’ ἄλλο πράττεθ’ οἱ Μεγαρῆς νῦν;
οἷα δή. ὅκα μὲν ἐγὼν τηνῶθεν ἐμπορευόμαν, ἄνδρες
πρόβουλοι τοῦτ’ ἔπραττον τᾷ πόλει, ὅπως τάχιστα καὶ
κάκιστ’ ἀπολοίμεθα. αὐτίκ’ ἄρ’ ἀπαλλάξεσθε πραγμάτων. σά
μάν; τί δ’ ἄλλο Μεγαροῖ; πῶς ὁ σῖτος ὤνιος; παρ’ ἁμὶ
πολυτίματος ᾇπερ τοὶ θεοί. ἅλας οὖν φέρεις; οὐχ ὑμὲς
αὐτῶν ἄρχετε; οὐδὲ σκόροδα; ποῖα σκόροδ’; ὑμὲς τῶν ἀεί,
ὅκκ’ ἐσβάλητε, τὼς ἀρωραῖοι μύες πάσσακι τὰς ἄγλιθας
ἐξορύσσετε. τί δαὶ φέρεις; χοίρως ἐγώνγα μυστικάς. καλῶς
λέγεις· ἐπίδειξον. ἀλλὰ μὰν καλαί. ἄντεινον αἰ λῇς· ὡς
παχεῖα καὶ καλά. τουτὶ τί ἦν τὸ πρᾶγμα; χοῖρος ναὶ Δία.
τί λέγεις σύ; ποδαπὴ δή ’στι χοῖρος; Μεγαρικά. ἢ οὐ χοῖρός
ἐσθ’ ἅδ’; οὐκ ἔμοιγε φαίνεται. οὐ δεινά; θᾶσθε τῶδε τὰς
ἀπιστίας· οὔ φατι τάνδε χοῖρον εἶμεν. ἀλλὰ μάν, αἰ λῇς,
περίδου μοι περὶ θυμιτιδᾶν ἁλῶν, αἰ μή ’στιν οὗτος χοῖρος
Ἑλλάνων νόμῳ. ἀλλ’ ἔστιν ἀνθρώπου γε. ναὶ τὸν Διοκλέα
ἐμά γα. τὺ δέ νιν εἴμεναι τίνος δοκεῖς; ἦ λῇς ἀκοῦσαι
φθεγγομένας; νὴ τοὺς θεοὺς ἔγωγε. φώνει δὴ τὺ ταχέως
χοιρίον. οὐ χρῆσθα; σιγῇς ὦ κάκιστ’ ἀπολουμένα; πάλιν τυ
ἀποισῶ ναὶ τὸν Ἑρμᾶν οἴκαδις. κοῒ κοΐ. αὕτα ’στὶ
χοῖρος; νῦν γε χοῖρος φαίνεται. ἀτὰρ ἐκτραφείς γε κύσθος
ἔσται. πέντ’ ἑτῶν, σάφ’ ἴσθι, ποττὰν ματέρ’ εἰκασθήσεται.
ἀλλ’ οὐδὲ θύσιμός ἐστιν αὑτηγί. σά μάν; πᾷ δ’ οὐχὶ
θύσιμός ἐστι; κέρκον οὐκ ἔχει. νεαρὰ γάρ ἐστιν· ἀλλὰ
δελφακουμένα ἑξεῖ μεγάλαν τε καὶ παχεῖαν κἠρυθράν. ἀλλ’ αἰ
τράφειν λῇς, ἅδε τοι χοῖρος καλά. ὡς ξυγγενὴς ὁ κύσθος
αὐτῆς θατέρᾳ. ὁμοματρία γάρ ἐστι κἠκ τωὐτῶ πατρός. αἰ δ’
ἂν παχυνθῇ κἀναχνοιανθῇ τριχί, κάλλιστος ἔσται χοῖρος
Ἀφροδίτᾳ θύειν. ἀλλ’ οὐχὶ χοῖρος τἀφροδίτῃ θύεται. οὐ
χοῖρος Ἀφροδίτᾳ; μόνᾳ γα δαιμόνων. καὶ γίνεταί γα τᾶνδε
τᾶν χοίρων τὸ κρῆς ἅδιστον ἂν τὸν ὀδελὸν ἐμπεπαρμένον.
ἤδη δ’ ἄνευ τῆς μητρὸς ἐσθίοιεν ἄν; ναὶ τὸν Ποτειδᾶν καί
κ’ ἄνις γα τῶ πατρός. τί δ’ ἐσθίει μάλιστα; πάνθ’ ἅ κα
διδῷς. αὐτὸς δ’ ἐρώτη. χοῖρε χοῖρε. κοῒ κοΐ. τρώγοις ἂν
ἐρεβίνθους; κοῒ κοῒ κοΐ. τί δαί; φιβάλεως ἰσχάδας; κοῒ
κοΐ. τί δαὶ σύ; τρώγοις ἄν; κοῒ κοῒ κοΐ. ὡς ὀξὺ πρὸς
τὰς ἰσχάδας κεκράγατε. ἐνεγκάτω τις ἔνδοθεν τῶν ἰσχάδων
τοῖς χοιριδίοισιν. ἆρα τρώξονται; βαβαί, οἷον ῥοθιάζουσ’ ὦ
πολυτίμηθ’ Ἡράκλεις. ποδαπὰ τὰ χοιρί’; ὡς Τραγασαῖα φαίνεται.
ἀλλ’ οὔτι πάσας κατέτραγον τὰς ἰσχάδας. ἐγὼ γὰρ αὐτᾶν
τάνδε μίαν ἀνειλόμαν. νὴ τὸν Δί’ ἀστείω γε τὼ βοσκήματε·
πόσου πρίωμαί σοι τὰ χοιρίδια; λέγε. τὸ μὲν ἅτερον τούτων
σκορόδων τροπαλίδος, τὸ δ’ ἅτερον, αἰ λῇς, χοίνικος μόνας
ἁλῶν. ὠνήσομαί σοι· περίμεν’ αὐτοῦ. ταῦτα δή. Ἑρμᾶ
’μπολαῖε τὰν γυναῖκα τὰν ἐμὰν οὕτω μ’ ἀποδόσθαι τάν τ’
ἐμωυτῶ τ’ ἐμωυτῶ ματέρα. ὦνθρωπε ποδαπός; χοιροπώλας
Μεγαρικός. τὰ χοιρίδια τοίνυν ἐγὼ φανῶ ταδὶ πολέμια καὶ σέ.
τοῦτ’ ἐκεῖν’, ἵκει πάλιν ὅθενπερ ἀρχὰ τῶν κακῶν ἁμῖν
ἔφυ. κλάων μεγαριεῖς. οὐκ ἀφήσεις τὸν σάκον; Δικαιόπολι
Δικαιόπολι φαντάδδομαι. ὑπὸ τοῦ; τίς ὁ φαίνων σ’ ἐστίν;
ἁγορανόμοι, τοὺς συκοφάντας οὐ θύραζ’ ἐξείρξετε; τί δὴ
μαθὼν φαίνεις ἄνευ θρυαλλίδος; οὐ γὰρ φανῶ τοὺς πολεμίους;
κλάων γε σύ, εἰ μὴ ’τέρωσε συκοφαντήσεις τρέχων. οἷον τὸ
κακὸν ἐν ταῖς Ἀθάναις τοῦτ’ ἔνι. θάρρει Μεγαρίκ’· ἀλλ’ ἧς
τὰ χοιρίδῑ ἀπέδου τιμῆς, λαβὲ ταυτὶ τὰ σκόροδα καὶ τοὺς
ἅλας, καὶ χαῖρε πόλλ’. ἀλλ’ ἁμὶν οὐκ ἐπιχώριον.
πολυπραγμοσύνη νυν ἐς κεφαλὴν τράποιτ’ ἐμοί. ὦ χοιρίδια
πειρῆσθε κἄνις τῶ πατρὸς παίειν ἐφ’ ἁλὶ τὰν μᾶδδαν, αἴκα
τις διδῷ. εὐδαιμονεῖ γ’ ἅνθρωπος. οὐκ ἤκουσας οἷ προβαίνει
τὸ πρᾶγμα τοῦ βουλεύματος; καρπώσεται γὰρ ἁνὴρ ἐν τἀγορᾷ
καθήμενος· κἂν εἰσίῃ τις Κτησίας ἢ συκοφάντης ἄλλος,
οἰμώζων καθεδεῖται· οὐδ’ ἄλλος ἀνθρώπων ὑποψωνῶν σε πημανεῖ
τι, οὐδ’ ἐξομόρξεται Πρέπις τὴν εὐρυπρωκτίαν σοι, οὐδ’
ὠστιεῖ Κλεωνύμῳ· χλαῖναν δ’ ἔχων φανὴν δίει κοὐ ξυντυχών σ’
Ὑπέρβολος δικῶν ἀναπλήσει· οὐδ’ ἐντυχὼν ἐν τἀγορᾷ
πρόσεισί σοι βαδίζων Κρατῖνος ἀεὶ κεκαρμένος μοιχὸν μιᾷ
μαχαίρᾳ, ὁ περιπόνηρος Ἀρτέμων, ὁ ταχὺς ἄγαν τὴν μουσικήν,
ὄζων κακὸν τῶν μασχαλῶν πατρὸς Τραγασαίου· οὐδ’ αὖθις αὖ
σε σκώψεται Παύσων ὁ παμπόνηρος Λυσίστρατός τ’ ἐν τἀγορᾷ,
Χολαργέων ὄνειδος, ὁ περιαλουργὸς τοῖς κακοῖς, ῥιγῶν τε καὶ
πεινῶν ἀεὶ πλεῖν ἢ τριάκονθ’ ἡμέρας τοῦ μηνὸς ἑκάστου.
ἴττω Ἡρακλῆς ἔκαμόν γα τὰν τύλαν κακῶς· κατάθου τὺ τὰν
γλάχων’ ἀτρέμας Ἰσμηνία· ὑμὲς δ’ ὅσοι Θείβαθεν αὐληταὶ
πάρα τοῖς ὀστίνοις φυσῆτε τὸν πρωκτὸν κυνός. παῦ’ ἐς
κόρακας. οἱ σφῆκες οὐκ ἀπὸ τῶν θυρῶν; πόθεν προσέπτονθ’ οἱ
κακῶς ἀπολούμενοι ἐπὶ τὴν θύραν μοι Χαιριδῆς βομβαύλιοι; νεὶ
τὸν Ἰόλαον ἐπεχαρίττα γ’ ὦ ξένε· Θείβαθε γὰρ φυσᾶντες
ἐξόπισθέ μου τἄνθια τᾶς γλάχωνος ἀπέκιξαν χαμαί. ἀλλ’ εἴ
τι βούλει, πρίασο τῶν ἐγὼ φέρω τῶν ὀρταλίχων ἢ τῶν
τετραπτερυλλίδων. ὦ χαῖρε κολλικοφάγε Βοιωτίδιον. τί φέρεις;
ὅσ’ ἐστὶν ἀγαθὰ Βοιωτοῖς ἁπλῶς, ὀρίγανον γλαχὼ ψιάθως
θρυαλλίδας νάσσας κολοιὼς ἀτταγᾶς φαλαρίδας τροχίλως κολύμβως.
ὡσπερεὶ χειμὼν ἄρα ὀρνιθίας ἐς τὴν ἀγορὰν ἐλήλυθας. καὶ
μὰν φέρω χᾶνας λαγὼς ἀλώπεκας σκάλοπας ἐχίνως αἰελούρως
πικτίδας ἰκτῖδας ἐνύδρως ἐγχέλεις Κωπαΐδας. ὦ τερπνότατον
σὺ τέμαχος ἀνθρώποις φέρων, δός μοι προσειπεῖν, εἰ φέρεις,
τὰς ἐγχέλεις. πρέσβειρα πεντήκοντα Κωπᾴδων κορᾶν, ἔκβαθι
τῶδε κἠπιχάριτται τῷ ξένῳ. ὦ φιλτάτη σὺ καὶ πάλαι
ποθουμένη, ἦλθες ποθεινὴ μὲν τρυγῳδικοῖς χοροῖς, φίλη δὲ
Μορύχῳ. δμῶες ἐξενέγκατε τὴν ἐσχάραν μοι δεῦρο καὶ τὴν
ῥιπίδα. σκέψασθε παῖδες τὴν ἀρίστην ἔγχελυν, ἥκουσαν
ἕκτῳ μόλις ἔτει ποθουμένην· προσείπατ’ αὐτὴν ὦ τέκν’·
ἄνθρακας δ’ ἐγὼ ὑμῖν παρέξω τῆσδε τῆς ξένης χάριν. ἀλλ’
ἔσφερ’ αὐτήν· μηδὲ γὰρ θανών ποτε σοῦ χωρὶς εἴην
ἐντετευτλανωμένης. ἐμοὶ δὲ τιμὰ τᾶσδε πᾷ γενήσεται; ἀγορᾶς
τέλος ταύτην γέ που δώσεις ἐμοί· ἀλλ’ εἴ τι πωλεῖς τῶνδε
τῶν ἄλλων λέγε. ἰώγα ταῦτα πάντα. φέρε πόσου λέγεις; ἢ
φορτί’ ἕτερ’ ἐνθένδ’ ἐκεῖσ’ ἄξεις ἰών; ὅ τι γ’ ἔστ’
Ἀθάναις, ἐν Βοιωτοῖσιν δὲ μή. ἀφύας ἄρ’ ἄξεις πριάμενος
Φαληρικὰς ἢ κέραμον. ἀφύας ἢ κέραμον; ἀλλ’ ἔντ’ ἐκεῖ·
ἀλλ’ ὅ τι παρ’ ἁμῖν μή ’στι, τᾷδε δ’ αὖ πολύ. ἐγᾦδα
τοίνυν· συκοφάντην ἔξαγε, ὥσπερ κέραμον ἐνδησάμενος. νεὶ τὼ
θιὼ λάβοιμι μέντἂν κέρδος ἀγαγὼν καὶ πολύ, ᾇπερ πίθακον
ἀλιτρίας πολλᾶς πλέων. καὶ μὴν ὁδὶ Νίκαρχος ἔρχεται φανῶν.
μικκός γα μᾶκος οὗτος. ἀλλ’ ἅπαν κακόν. ταυτὶ τίνος τὰ
φορτί’ ἐστί; τῶδ’ ἐμὰ Θείβαθεν, ἴττω Δεύς. ἐγὼ τοίνυν
ὁδὶ φαίνω πολέμια ταῦτα. τί δὲ κακὸν παθὼν ὀρναπετίοισι
πόλεμον ἤρα καί μάχαν; καὶ σέ γε φανῶ πρὸς τοῖσδε. τί
ἀδικείμενος; ἐγὼ φράσω σοι τῶν περιεστώτων χάριν· ἐκ τῶν
πολεμίων γ’ εἰσάγεις θρυαλλίδας. ἔπειτα φαίνεις δῆτα διὰ
θρυαλλίδα; αὕτη γὰρ ἐμπρήσειεν ἂν τὸ νεώριον. νεώριον
θρυαλλίς; οἶμαι· τίνι τρόπῳ; ἐνθεὶς ἂν ἐς τίφην ἀνὴρ
Βοιώτιος ἅψας ἄν ἐσπέμψειεν ἐς τὸ νεώριον δῑ ὑδρορρόας,
βορέαν ἐπιτηρήσας μέγαν. κεἴπερ λάβοιτο τῶν νεῶν τὸ πῦρ
ἅπαξ, σελαγοῖντ’ ἂν εὐθύς. ὦ κάκιστ’ ἀπολούμενε,
σελαγοῖντ’ ἂν ὑπὸ τίφης τε καὶ θρυαλλίδος; μαρτύρομαι.
ξυλλάμβαν’ αὐτοῦ τὸ στόμα· δός μοι φορυτόν, ἵν’ αὐτὸν
ἐνδήσας φέρω ὥσπερ κέραμον ἵνα μὴ καταγῇ φερόμενος.
ἔνδησον ὦ βέλτιστε τῷ ξένῳ καλῶς τὴν ἐμπολὴν οὕτως
ὅπως ἂν μὴ θέρων κατάξῃ. ἐμοὶ μελήσει ταῦτ’, ἐπεί τοι
καὶ ψοφεῖ λάλον τι καὶ πυρορραγὲς κἄλλως θεοῖσιν ἐχθρόν. τί
χρήσεταί ποτ’ αὐτῷ; πάγχρηστον ἄγγος ἔσται, κρατὴρ κακῶν,
τριπτὴρ δικῶν, φαίνειν ὑπευθύνους λυχνοῦχος καὶ κύλιξ— καὶ
πράγματ’ ἐγκυκᾶσθαι. πῶς δ’ ἂν πεποιθοίη τις ἀγγείῳ
τοιούτῳ χρώμενος κατ’ οἰκίαν τοσόνδ’ ἀεὶ ψοφοῦντι; ἰσχυρόν
ἐστιν ὦγάθ’, ὥστ’ οὐκ ἂν καταγείη ποτ’, εἴπερ ἐκ ποδῶν
κατωκάρα κρέμαιτο. ἤδη καλῶς ἔχει σοι. μέλλω γά τοι
θερίδδειν. ἀλλ’ ὦ ξένων βέλτιστε συνθέριζε καὶ τοῦτον λαβὼν
πρόσβαλλ’ ὅποι βούλει φέρων πρὸς πάντα συκοφάντην. μόλις γ’
ἐνέδησα τὸν κακῶς ἀπολούμενον. αἴρου λαβὼν τὸν κέραμον ὦ
Βοιώτιε. ὑπόκυπτε τὰν τύλαν ἰὼν Ἰσμήνιχε. χὤπως κατοίσεις
αὐτὸν εὐλαβούμενος. πάντως μὲν οἴσεις οὐδὲν ὑγιές, ἀλλ’
ὅμως· κἂν τοῦτο κερδήνῃς ἄγων τὸ φορτίον, εὐδαιμονήσεις
συκοφαντῶν γ’ οὕνεκα. Δικαιόπολι. τίς ἔστι; τί με βωστρεῖς;
ὅ τι; ἐκέλευε Λάμαχός σε ταυτησὶ δραχμῆς ἐς τοὺς Χοᾶς
αὑτῷ μεταδοῦναι τῶν κιχλῶν, τριῶν δραχμῶν δ’ ἐκέλευε
Κωπᾷδ’ ἔγχελυν. ὁ ποῖος οὗτος Λάμαχος τὴν ἔγχελυν; ὁ
δεινός, ὁ ταλαύρινος, ὃς τὴν Γοργόνα πάλλει κραδαίνων τρισὶ
κατάσκιος λόφοις. οὐκ ἂν μὰ Δί’ εἰ δοίη γέ μοι τὴν
ἀσπίδα· ἀλλ’ ἐπὶ ταρίχει τοὺς λόφους κραδαινέτω· ἢν δ’
ἀπολιγαίνῃ, τοὺς ἀγορανόμους καλῶ. ἐγὼ δ’ ἐμαυτῷ τόδε
λαβὼν τὸ φορτίον εἴσειμ’ ὑπαὶ πτερύγων κιχλᾶν καὶ κοψίχων.
εἶδες ὦ εἶδες ὦ πᾶσα πόλι τὸν φρόνιμον ἄνδρα τὸν
ὑπέρσοφον, οἷ’ ἔχει σπεισάμενος ἐμπορικὰ χρήματα διεμπολᾶν,
ὧν τὰ μὲν ἐν οἰκίᾳ χρήσιμα, τὰ δ’ αὖ πρέπει χλιαρὰ
κατεσθίειν. αὐτόματα πάντ’ ἀγαθὰ τῷδέ γε πορίζεται.
οὐδέποτ’ ἐγὼ Πόλεμον οἴκαδ’ ὑποδέξομαι, οὐδὲ παρ’ ἐμοί
ποτε τὸν Ἁρμόδιον ᾄσεται ξυγκατακλινείς, ὅτι παροινικὸς
ἀνὴρ ἔφυ, ὅστις ἐπὶ πάντ’ ἀγάθ’ ἔχοντας ἐπικωμάσας
ἠργάσατο πάντα κακά, κἀνέτρεπε κἀξέχει κἀμάχετο καὶ
προσέτι πολλὰ προκαλουμένου ‘πῖνε κατάκεισο λαβὲ τήνδε
φιλοτησίαν’ τὰς χάρακας ἧπτε πολὺ μᾶλλον ἐν τῷ πυρί,
ἐξέχει θ’ ἡμῶν βίᾳ τὸν οἶνον ἐκ τῶν ἀμπέλων. <οὑτοσὶ
δ’> ἐπτέρωταί τ’ ἐπὶ τὸ δεῖπνον ἅμα καὶ μεγάλα δὴ φρονεῖ,
τοῦ βίου δ’ ἐξέβαλε δεῖγμα <τάδε> τὰ πτερὰ πρὸ τῶν θυρῶν.
ὦ Κύπριδι τῇ καλῇ καὶ Χάρισι ταῖς φίλαις ξύντροφε
Διαλλαγή, ὡς καλὸν ἔχουσα τὸ πρόσωπον ἄρ’ ἐλάνθανες. πῶς
ἂν ἐμὲ καὶ σέ τις Ἔρως ξυναγάγοι λαβών, ὥσπερ ὁ
γεγραμμένος ἔχων στέφανον ἀνθέμων. ἢ πάνυ γερόντιον ἴσως
νενόμικάς με σύ; ἀλλά σε λαβὼν τρία δοκῶ γ’ ἂν ἔτι
προσβαλεῖν· πρῶτα μὲν ἂν ἀμπελίδος ὄρχον ἐλάσαι μακρόν,
εἶτα παρὰ τόνδε νέα μοσχίδια συκίδων, καὶ τὸ τρίτον
ἡμερίδος ὄρχον, ὁ γέρων ὁδί, καὶ περὶ τὸ χωρίον ἐλᾷδας
ἅπαν ἐν κύκλῳ, ὥστ’ ἀλείφεσθαί σ’ ἀπ’ αὐτῶν κἀμὲ ταῖς
νουμηνίαις. ἀκούετε λεῴ· κατὰ τὰ πάτρια τοὺς Χοᾶς πίνειν
ὑπὸ τῆς σάλπιγγος· ὃς δ’ ἂν ἐκπίῃ πρώτιστος, ἀσκὸν
Κτησιφῶντος λήψεται. ὦ παῖδες ὦ γυναῖκες οὐκ ἠκούσατε; τί
δρᾶτε; τοῦ κήρυκος οὐκ ἀκούετε; ἀναβράττετ’ ἐξοπτᾶτε
τρέπετ’ ἀφέλκετε τὰ λαγῷα ταχέως, τοὺς στεφάνους ἀνείρετε.
φέρε τοὺς ὀβελίσκους, ἵν’ ἀναπείρω τὰς κίχλας. ζηλῶ σε τῆς
εὐβουλίας, μᾶλλον δὲ τῆς εὐωχίας ἄνθρωπε τῆς παρούσης. τί
δῆτ’ ἐπειδὰν τὰς κίχλας ὀπτωμένας ἴδητε; οἶμαί σε καὶ
τοῦτ’ εὖ λέγειν. τὸ πῦρ ὑποσκάλευε. ἤκουσας ὡς μαγειρικῶς
κομψῶς τε καὶ δειπνητικῶς αὑτῷ διακονεῖται; οἴμοι τάλας. ὦ
Ἡράκλεις τίς οὑτοσί; ἀνὴρ κακοδαίμων. κατὰ σεαυτόν νυν
τρέπου. ὦ φίλτατε, σπονδαὶ γάρ εἰσι σοὶ μόνῳ, μέτρησον
εἰρήνης τί μοι, κἂν πέντ’ ἔτη. τί δ’ ἔπαθες; ἐπετρίβην
ἀπολέσας τὼ βόε. πόθεν; ἀπὸ Φυλῆς ἔλαβον οἱ Βοιώτιοι. ὦ
τρισκακόδαιμον εἶτα λευκὸν ἀμπέχει; καὶ ταῦτα μέντοι νὴ Δί’
ὥπερ μ’ ἐτρεφέτην ἐν πᾶσι βολίτοις. εἶτα νυνὶ τοῦ δέει;
ἀπόλωλα τὠφθαλμὼ δακρύων τὼ βόε. ἀλλ’ εἴ τι κήδει Δερκέτου
Φυλασίου, ὑπάλειψον εἰρήνῃ με τὠφθαλμὼ ταχύ. ἀλλ’ ὦ
πόνηρ’ οὐ δημοσιεύων τυγχάνω. ἴθ’ ἀντιβολῶ σ’, ἤν πως
κομίσωμαι τὼ βόε. οὐκ ἔστιν, ἀλλὰ κλᾶε πρὸς τοὺς Πιττάλου.
σὺ δ’ ἀλλά μοι σταλαγμὸν εἰρήνης ἕνα ἐς τὸν καλαμίσκον
ἐνστάλαξον τουτονί. οὐδ’ ἂν στριβιλικίγξ· ἀλλ’ ἀπιὼν
οἴμωζέ ποι. οἴμοι κακοδαίμων τοῖν γεωργοῖν βοιδίοιν. ἁνὴρ
ἀνηύρηκέν τι ταῖς σπονδαῖσιν ἡδύ, κοὐκ ἔοικεν οὐδενὶ
μεταδώσειν. κατάχει σὺ τῆς χορδῆς τὸ μέλι, τὰς σηπίας
στάθευε. ἤκουσας ὀρθιασμάτων; ὀπτᾶτε τἀγχέλεια. ἀποκτενεῖς
λιμῷ ’μὲ καὶ τοὺς γείτονας κνίσῃ τε καὶ φωνῇ τοιαῦτα
λάσκων. ὀπτᾶτε ταυτὶ καὶ καλῶς ξανθίζετε. Δικαιόπολι. τίς
οὑτοσί; τίς οὑτοσί; ἔπεμψέ τίς σοι νυμφίος ταυτὶ κρέα ἐκ
τῶν γάμων. καλῶς γε ποιῶν ὅστις ἦν. ἐκέλευε δ’ ἐγχέαι σε
τῶν κρεῶν χάριν, ἵνα μὴ στρατεύοιτ’ ἀλλὰ βινοίη μένων, ἐς
τὸν ἀλάβαστον κύαθον εἰρήνης ἕνα. ἀπόφερ’ ἀπόφερε τὰ
κρέα καὶ μή μοι δίδου, ὡς οὐκ ἂν ἐγχέαιμι μυρίων δραχμῶν.
ἀλλ’ αὑτηὶ τίς ἔστιν; ἡ νυμφεύτρια δεῖται παρὰ τῆς νύμφης
τι σοὶ λέξαι μόνῳ. φέρε δὴ τί σὺ λέγεις; ὡς γέλοιον ὦ
θεοὶ τὸ δέημα τῆς νύμφης ὃ δεῖταί μου σφόδρα, ὅπως ἂν
οἰκουρῇ τὸ πέος τοῦ νυμφίου. φέρε δεῦρο τὰς σπονδάς, ἵν’
αὐτῇ δῶ μόνῃ, ὁτιὴ γυνή ’στι τοῦ πολέμου τ’ οὐκ αἰτία.
ὕπεχ’ ὧδε δεῦρο τοὐξάλειπτρον ὦ γύναι. οἶσθ’ ὡς ποιεῖτε;
τοῦτο τῇ νύμφῃ φράσον, ὅταν στρατιώτας καταλέγωσι, τουτῳὶ
νύκτωρ ἀλειφέτω τὸ πέος τοῦ νυμφίου. ἀπόφερε τὰς σπονδάς.
φέρε τὴν οἰνήρυσιν, ἵν’ οἶνον ἐγχέω λαβὼν ἐς τοὺς Χοᾶς.
καὶ μὴν ὁδί τις τὰς ὀφρῦς ἀνεσπακὼς· ὥσπερ τι δεινὸν
ἀγγελῶν ἐπείγεται. ἰὼ πόνοι τε καὶ μάχαι καὶ Λάμαχοι. τίς
ἀμφὶ χαλκοφάλαρα δώματα κτυπεῖ; ἰέναι σ’ ἐκέλευον οἱ
στρατηγοὶ τήμερον ταχέως λαβόντα τοὺς λόχους καὶ τοὺς λόφους·
κἄπειτα τηρεῖν νειφόμενον τὰς ἐσβολάς. ὑπὸ τοὺς Χοᾶς γὰρ
καὶ Χύτρους αὐτοῖσί τις ἤγγειλε λῃστὰς ἐμβαλεῖν Βοιωτίους.
ἰὼ στρατηγοὶ πλείονες ἢ βελτίονες. οὐ δεινὰ μὴ ’ξεῖναί με
μηδ’ ἑορτάσαι; ἰὼ στράτευμα πολεμολαμαχαϊκόν. οἴμοι
κακοδαίμων καταγελᾷς ἤδη σύ μου. βούλει μάχεσθαι Γηρυόνῃ
τετραπτίλῳ; αἰαῖ οἵαν ὁ κῆρυξ ἀγγελίαν ἤγγειλέ μοι.
αἰαῖ τίνα δ’ αὖ μοι προστρέχει τις ἀγγελῶν; Δικαιόπολι. τί
ἔστιν; ἐπὶ δεῖπνον ταχὺ βάδιζε τὴν κίστην λαβὼν καὶ τὸν
χοᾶ. ὁ τοῦ Διονύσου γάρ σ’ ἱερεὺς μεταπέμπεται. ἀλλ’
ἐγκόνει· δειπνεῖν κατακωλύεις πάλαι. τὰ δ’ ἄλλα πάντ’ ἐστὶν
παρεσκευασμένα, κλῖναι τράπεζαι προσκεφάλαια στρώματα στέφανοι
μύρον τραγήμαθ’, αἱ πόρναι πάρα, ἄμυλοι πλακοῦντες
σησαμοῦντες ἴτρια, ὀρχηστρίδες, τὰ φίλταθ’ Ἁρμοδίου, καλαί.
ἀλλ’ ὡς τάχιστα σπεῦδε. κακοδαίμων ἐγώ. καὶ γὰρ σὺ μεγάλην
ἐπεγράφου τὴν Γοργόνα. σύγκλῃε, καὶ δεῖπνόν τις
ἐνσκευαζέτω. παῖ παῖ φέρ’ ἔξω δεῦρο τὸν γυλιὸν ἐμοί. παῖ
παῖ φέρ’ ἔξω δεῦρο τὴν κίστην ἐμοί. ἅλας θυμίτας οἶσε
παῖ καὶ κρόμμυα. ἐμοὶ δὲ τεμάχη· κρομμύοις γὰρ ἄχθομαι.
θρῖον ταρίχους οἶσε δεῦρο παῖ σαπροῦ. κἀμοὶ σὺ δημοῦ
θρῖον· ὀπρήσω δ’ ἐκεῖ. ἔνεγκε δεῦρο τὼ πτερὼ τὼ κ’ τοῦ
κράνους. ἐμοὶ δὲ τὰς φάττας γε φέρε καὶ τὰς κίχλας. καλόν
γε καὶ λευκὸν τὸ τῆς στρούθου πτερόν. καλόν γε καὶ ξανθὸν τὸ
τῆς φάττης κρέας. ὦνθρωπε παῦσαι καταγελῶν μου τῶν ὅπλων.
ὦνθρωπε βούλει μὴ βλέπειν ἐς τὰς κίχλας; τὸ λοφεῖον
ἐξένεγκε τῶν τριῶν λόφων. κἀμοὶ λεκάνιον τῶν λαγῴων δὸς
κρεῶν. ἀλλ’ ἢ τριχόβρωτες τοὺς λόφους που κατέφαγον. ἀλλ’ ἤ
πρὸ δείπνου τὴν μίμαρκυν κατέδομαι. ὦνθρωπε βούλει μὴ
προσαγορεύειν ἐμέ; οὐκ ἀλλ’ ἐγὼ χὠ παῖς ἐρίζομεν πάλαι.
βούλει περιδόσθαι κἀπιτρέψαι Λαμάχῳ, πότερον ἀκρίδες ἥδιόν
ἐστιν ἤ κίχλαι; οἴμ’ ὡς ὑβρίζεις. τὰς ἀκρίδας κρίνει
πολύ. παῖ παῖ καθελών μοι τὸ δόρυ δεῦρ’ ἔξω φέρε. παῖ παῖ
σὺ δ’ ἀφελὼν δεῦρο τὴν χορδὴν φέρε. φέρε τοῦ δόρατος
ἀφελκύσωμαι τοὔλυτρον. ἔχ’, ἀντέχου παῖ. καὶ σὺ παῖ τοῦδ’
ἀντέχου. τοὺς κιλλίβαντας οἶσε παῖ τῆς ἀσπίδος. καὶ τῆς
ἐμῆς τοὺς κριβανίτας ἔκφερε. φέρε δεῦρο γοργόνωτον ἀσπίδος
κύκλον. κἀμοὶ πλακοῦντος τυρόνωτον δὸς κύκλον. ταῦτ’ οὐ
κατάγελώς ἐστιν ἀνθρώποις πλατύς; ταῦτ’ οὐ πλακοῦς δῆτ’
ἐστὶν ἀνθρώποις γλυκύς; κατάχει σὺ παῖ τοὔλαιον. ἐν τῷ
χαλκίῳ ἐνορῶ γέροντα δειλίας φευξούμενον. κατάχει σὺ τὸ
μέλι. κἀνθάδ’ ἔνδηλος γέρων κλάειν κελεύων Λάμαχον τὸν
Γοργάσου. φέρε δεῦρο παῖ θώρακα πολεμιστήριον. ἔξαιρε παῖ
θώρακα κἀμοὶ τὸν χοᾶ. ἐν τῷδε πρὸς τοὺς πολεμίους
θωρήξομαι. ἐν τῷδε πρὸς τοὺς συμπότας θωρήξομαι. τὰ στρώματ’
ὦ παῖ δῆσον ἐκ τῆς ἀσπίδος. τὸ δεῖπνον ὦ παῖ δῆσον ἐκ
τῆς κιστίδος. ἐγὼ δ’ ἐμαυτῷ τὸν γυλιὸν οἴσω λαβών. ἐγὼ
δὲ θοἰμάτιον λαβὼν ἐξέρχομαι. τὴν ἀσπίδ’ αἴρου καὶ βάδιζ’
ὦ παῖ λαβών. νείφει. βαβαιάξ· χειμέρια τὰ πράγματα. αἴρου
τὸ δεῖπνον· συμποτικὰ τὰ πράγματα. ἴτε δὴ χαίροντες ἐπὶ
στρατιάν. ὡς ἀνομοίαν ἔρχεσθον ὁδόν· τῷ μὲν πίνειν
στεφανωσαμένῳ, σοὶ δὲ ῥιγῶν καὶ προφυλάττειν, τῷ δὲ
καθεύδειν μετὰ παιδίσκης ὡραιοτάτης, ἀνατριβομένῳ τε τὸ
δεῖνα. Ἀντίμαχον τὸν ψακάδος †τὸν ξυγγραφῆ† τὸν μελέων
ποιητήν, ὡς μὲν ἁπλῷ, κακῶς ἐξολέσειεν ὁ Ζεύς· ὅς γ’
ἐμὲ τὸν τλήμονα Λήναια χορηγῶν ἀπέλυσ’ ἄδειπνον. ὃν ἔτ’
ἐπίδοιμι τευθίδος δεόμενον, ἡ δ’ ὠπτημένη σίζουσα πάραλος
ἐπὶ τραπέζῃ κειμένη ὀκέλλοι· κᾆτα μέλλοντος λαβεῖν αὐτοῦ
κύων ἁρπάσασα φεύγοι. τοῦτο μὲν αὐτῷ κακὸν ἕν, κᾆθ’
ἕτερον νυκτερινὸν γένοιτο. ἠπιαλῶν γὰρ οἴκαδ’ ἐξ ἱππασίας
βαδίζων, εἶτα κατάξειέ τις αὐτοῦ μεθύων τῆς κεφαλῆς
Ὀρέστης μαινόμενος· ὁ δὲ λίθον βαλεῖν βουλόμενος ἐν σκότῳ
λάβοι τῇ χειρὶ πέλεθον ἀρτίως κεχεσμένον· ἐπᾴξειεν δ’
ἔχων τὸν μάρμαρον, κἄπειθ’ ἁμαρτὼν βάλοι Κρατῖνον. ὦ
δμῶες οἳ κατ’ οἶκόν ἐστε Λαμάχου, ὕδωρ ὕδωρ ἐν χυτριδίῳ
θερμαίνετε· ὀθόνια, κηρωτὴν παρασκευάζετε, ἔρῑ οἰσυπηρά,
λαμπάδιον περὶ τὸ σφυρόν. ἁνὴρ τέτρωται χάρακι διαπηδῶν
τάφρον, καὶ τὸ σφυρὸν παλίνορρον ἐξεκόκκισεν, καὶ τῆς
κεφαλῆς κατέαγε περὶ λίθῳ πεσών, καὶ Γοργόν’ ἐξήγειρεν ἐκ
τῆς ἀσπίδος. πτίλον δὲ τὸ μέγα κομπολακύθου πεσὸν πρὸς ταῖς
πέτραισι, δεινὸν ἐξηύδα μέλος· ‘ὦ κλεινὸν ὄμμα νῦν
πανύστατόν σ’ ἰδὼν λείπω φάος γε τοὐμόν, οὐκέτ’ εἰμ’
ἐγώ.’ τοσαῦτα λέξας εἰς ὑδρορρόαν πεσὼν ἀνίσταταί τε καὶ
ξυναντᾷ δραπέταις λῃστὰς ἐλαύνων καὶ κατασπέρχων δορί. ὁδὶ
δὲ καὐτός· ἀλλ’ ἄνοιγε τὴν θύραν. ἀτταταῖ ἀτταταῖ στυγερὰ
τάδε γε κρυερὰ πάθεα· τάλας ἐγώ. διόλλυμαι δορὸς ὑπὸ
πολεμίου τυπείς. ἐκεῖνο δ’ οὖν αἰακτὸν ἂν γένοιτο,
Δικαιόπολις εἴ μ’ ἴδοι τετρωμένον κᾆτ’ ἐγχάνοι ταῖς
ἐμαῖς τύχαισιν. ἀτταταῖ ἀτταταῖ τῶν τιτθίων, ὡς σκληρὰ καὶ
κυδώνια. φιλήσατόν με μαλθακῶς ὦ χρυσίω τὸ περιπεταστὸν
κἀπιμανδαλωτόν. τὸν γὰρ χοᾶ πρῶτος ἐκπέπωκα. ὦ συμφορὰ
τάλαινα τῶν ἐμῶν κακῶν. ἰὼ ἰὼ τραυμάτων ἐπωδύνων. ἰὴ
ἰὴ χαῖρε Λαμαχίππιον. στυγερὸς ἐγώ. τί με σὺ κυνεῖς;
μογερὸς ἐγώ. τί με σὺ δάκνεις; τάλας ἐγὼ ξυμβολῆς βαρείας.
τοῖς Χουσὶ γάρ τις ξυμβολὰς ἐπράττετο; ἰὼ ἰὼ Παιὰν Παιάν.
ἀλλ’ οὐχὶ νυνὶ τήμερον Παιώνια. λάβεσθέ μου λάβεσθε τοῦ
σκέλους παπαῖ, προσλάβεσθ’ ὦ φίλοι. ἐμοῦ δέ γε σφὼ τοῦ
πέους ἄμφω μέσου προσλάβεσθ’ ὦ φίλαι. εἰλιγγιῶ κάρα λίθῳ
πεπληγμένος καὶ σκοτοδινιῶ. κἀγὼ καθεύδειν βούλομαι καὶ
στύομαι καὶ σκοτοβινιῶ θύραζέ μ’ ἐξενέγκατ’ ἐς τοῦ Πιττάλου
παιωνίαισι χερσίν. ὡς τοὺς κριτάς με φέρετε· ποῦ ’στιν ὁ
βασιλεύς; ἀπόδοτέ μοι τὸν ἀσκόν. λόγχη τις ἐμπέπηγέ μοι δῑ
ὀστέων ὀδυρτά. ὁρᾶτε τουτονὶ κενόν. τήνελλα καλλίνικος.
τήνελλα δῆτ’, εἴπερ καλεῖς γ’, ὦ πρέσβυ, καλλίνικος. καὶ
πρός γ’ ἄκρατον ἐγχέας ἄμυστιν ἐξέλαψα. τήνελλά νυν ὦ
γεννάδα· χώρει λαβὼν τὸν ἀσκόν. ἕπεσθέ νυν ᾄδοντες ὦ
τήνελλα καλλίνικος. ἀλλ’ ἑψόμεσθα σὴν χάριν τήνελλα
καλλίνικος ᾄδοντες σὲ καὶ τὸν ἀσκόν.