εἰς Δία Ζηνὸς ἔοι τί κεν ἄλλο παρὰ σπονδῇσιν ἀείδειν
λώιον ἢ θεὸν αὐτόν, ἀεὶ μέγαν, αἰὲν ἄνακτα, Πηλαγόνων
ἐλατῆρα, δικασπόλον οὐρανίδῃσι; πῶς καί μιν, Δικταῖον
ἀείσομεν ἠὲ Λυκαῖον; ἐν δοιῇ μάλα θυμός, ἐπεὶ γένος
ἀμφήριστον. Ζεῦ, σὲ μὲν Ἰδαίοισιν ἐν οὔρεσί φασι γενέσθαι,
Ζεῦ, σὲ δ’ ἐν Ἀρκαδίῃ· πότεροι, πάτερ, ἐψεύσαντο; Κρῆτες
ἀεὶ ψεῦσται· καὶ γὰρ τάφον, ὦ ἄνα, σεῖο Κρῆτες
ἐτεκτήναντο· σὺ δ’ οὐ θάνες, ἐσσὶ γὰρ αἰεί. ἐν δέ σε
Παρρασίῃ Ῥείη τέκεν, ἧχι μάλιστα ἔσκεν ὄρος θάμνοισι
περισκεπές· ἔνθεν ὁ χῶρος ἱερός, οὐδέ τί μιν κεχρημένον
Εἰλειθυίης ἑρπετὸν οὐδὲ γυνὴ ἐπιμίσγεται, ἀλλά ἑ Ῥείης
ὠγύγιον καλέουσι λεχώιον Ἀπιδανῆες. ἔνθα σ’ ἐπεὶ μήτηρ
μεγάλων ἀπεθήκατο κόλπων αὐτίκα δίζητο ῥόον ὕδατος, ᾧ κε
τόκοιο λύματα χυτλώσαιτο, τεὸν δ’ ἐνὶ χρῶτα λοέσσαι. Λάδων
ἀλλ’ οὔπω μέγας ἔρρεεν οὐδ’ Ἐρύμανθος, λευκότατος ποταμῶν,
ἔτι δ’ ἄβροχος ἦεν ἅπασα Ἀρκαδίη· μέλλεν δὲ μάλ’
εὔυδρος καλέεσθαι αὖτις· ἐπεὶ τημόσδε, Ῥέη ὅτ’ ἐλύσατο
μίτρην, ἦ πολλὰς ἐφύπερθε σαρωνίδας ὑγρὸς Ἰάων ἤειρεν,
πολλὰς δὲ Μέλας ὤκχησεν ἁμάξας, πολλὰ δὲ Καρνίωνος ἄνω
διεροῦ περ ἐόντος ἰλυοὺς ἐβάλοντο κινώπετα, νίσσετο δ’ ἀνὴρ
πεζὸς ὑπὲρ Κρᾶθίν τε πολύστιόν τε Μετώπην διψαλέος· τὸ δὲ
πολλὸν ὕδωρ ὑπὸ ποσσὶν ἔκειτο. καί ῥ’ ὑπ’ ἀμηχανίης
σχομένη φάτο πότνια Ῥείη· Γαῖα φίλη, τέκε καὶ σύ· τεαὶ δ’
ὠδῖνες ἐλαφραί. εἶπε καὶ ἀντανύσασα θεὴ μέγαν ὑψόθι
πῆχυν πλῆξεν ὄρος σκήπτρῳ· τὸ δέ οἱ δίχα πουλὺ διέστη, ἐκ
δ’ ἔχεεν μέγα χεῦμα· τόθι χρόα φαιδρύνασα, ὦνα, τεὸν
σπείρωσε, Νέδῃ δέ σε δῶκε κομίζειν κευθμὸν ἔσω Κρηταῖον,
ἵνα κρύφα παιδεύοιο, πρεσβυτάτῃ Νυμφέων αἵ μιν τότε
μαιώσαντο, πρωτίστῃ γενεῇ μετά γε Στύγα τε Φιλύρην τε. οὐδ’
ἁλίην ἀπέτεισε θεὴ χάριν, ἀλλὰ τὸ χεῦμα κεῖνο Νέδην
ὀνόμηνε· τὸ μέν ποθι πουλὺ κατ’ αὐτὸ Καυκώνων πτολίεθρον, ὃ
Λέπρειον πεφάτισται, συμφέρεται Νηρῆι, παλαιότατον δέ μιν ὕδωρ
υἱωνοὶ πίνουσι Λυκαονίης ἄρκτοιο. εὖτε Θενὰς ἀπέλειπεν
ἐπὶ Κνωσοῖο φέρουσα, Ζεῦ πάτερ, ἡ Νύμφη σε *(θεναὶ δ’ ἔσαν
ἐγγύθι Κνωσοὖ, τουτάκι τοι πέσε, δαῖμον, ἄπ’ ὀμφαλός·
ἔνθεν ἐκεῖνο ὀμφάλιον μετέπειτα πέδον καλέουσι Κύδωνες.
Ζεῦ, σὲ δὲ Κυρβάντων ἑτάραι προσεπηχύναντο Δικταῖαι Μελίαι,
σὲ δ’ ἐκοίμισεν Ἀδρήστεια λίκνῳ ἐνὶ χρυσέῳ, δὺ δ’ ἐθήσαο
πίονα μαζὸν αἰγὸς Ἀμαλθείης, ἐπὶ σὲ γλυκὺ κηρίον ἔβρως.
γέντο γὰρ ἐξαπιναῖα Πανακρίδος ἔργα μελίσσης Ἰδαίοις ἐν
ὄρεσσι, τά τε κλείουσι Πάνακρα. οὖλα δὲ Κούρητές σε περὶ
πρύλιν ὠρχήσαντο τεύχεα πεπηήγοντες, ἵνα Κρόνος οὔασιν
ἠχὴν ἀσπίδος εἰσαΐοι καὶ μή σεο κουρίζοντος. καλὰ μὲν
ἠέξευ, καλὰ δ’ ἔτραφες, οὐράνιε Ζεῦ, ὀξὺ δ’ ἀνήβησας,
ταχινοὶ δέ τοι ἦλθον ἴουλοι. ἀλλ’ ἔτι παιδνὸς ἐὼν
ἐφράσσαο πάντα τέλεια· τῶ τοι καὶ γνωτοὶ προτερηγενέες περ
ἐόντες οὐρανὸν οὐκ ἐμέγηραν ἔχειν ἐπιδαίσιον οἶκον.
δηναιοὶ δ’ οὐ πάμπαν ἀληθέες ἦσαν ἀοιδοί. φάντο πάλον
Κρονίδῃσι διάτριχα δώματα νεῖμαι· τίς δέ κ’ ἐπ’ Οὐλύμπῳ τε
καὶ Ἄιδι κλῆρον ἐρύσσαι, ὃς μάλα μὴ νενίηλος; ἐπ’ ἰσαίῃ
γὰρ ἔοικε πήλασθαι· τὰ δὲ τόσσον ὅσον διὰ πλεῖστον
ἔχουσι. ψευδοίμην ἀίοντος ἅ κεν πεπίθοιεν ἀκουήν. οὔ σε
θεῶν ἐσσῆνα πάλοι θέσαν, ἔργα δὲ χειρῶν, σή τε βίη τό τε
κάρτος, ὃ καὶ πέλας εἵσαο δίφρου. θήκαο δ’ οἰωνῶν μέγ’
ὑπείροχον ἀγγελιώτην σῶν τεράων· ἅ τ’ ἐμοῖσι φίλοις
ἐνδέξια φαίνοις. εἵλεο δ’ αἰζηῶν ὅ τι φέρτατον· οὐ σύ γε
νηῶν ἐμπεράμους, οὐκ ἄνδρα σακέσπαλον, οὐ μὲν ἀοιδόν·
ἀλλὰ τὰ μὲν μακάρεσσιν ὀλίζοσιν αὖθι παρῆκας ἄλλα μέλειν
ἑτέροισι, σὺ δ’ ἐξέλεο πτολιάρχους αὐτούς, ὧν ὑπὸ χεῖρα
γεωμόρος, ὧν ἴδρις αἰχμῆς, ὧν ἐρέτης, ὧν πάντα· τί δ’
οὐ κρατέοντος ὑπ’ ἰοχύν; αὐτίκα χαλκῆας μὲν ὑδείομεν
Ἡφαίστοιο, τευχηστὰς δ’ Ἄρηος, ἐπακτῆρας δὲ Χιτώνης
Ἀρτέμιδος, Φοίβου δὲ λύρης εὖ εἰδότας οἴμους· ἐκ δὲ Διὸς
βασιλῆες, ἐπεὶ Διὸς οὐδὲν ἀνάκτων θειότερον· τῶ καί σφε
τεὴν ἐκρίναο λάξιν. δῶκας δὲ πτολίεθρα φυλασσέμεν, ἵζεο δ’
αὐτὸς ἄκρῃσ’ ἐν πολίεσσιν, ἐπόψιος οἵ τε δίκῃσι λαὸν
ὑπὸ σκολιῇσ’ οἵ τ’ ἔμπαλιν ἰθύνουσιν· ἐν δὲ ῥυηφενίην
ἔβαλές σφισιν, ἐν δ’ ἅλις ὄλβον· πᾶσι μέν, οὐ μάλα δ’
ἶσον. ἔοικε δὲ τεκμήρασθαι ἡμετέρῳ μεδέοντι· περιπρὸ γὰρ
εὐρὺ βέβηκεν. ἑσπέριος κεῖνός γε τελεῖ τά κεν ἦρι νοήσῃ·
ἑσπέριος τὰ μέγιστα, τὰ μείονα δ’, εὖτε νοήσῃ. οἱ δὲ τὰ
μὲν πλειῶνι, τὰ δ’ οὐχ ἑνί, τῶν δ’ ἀπὸ πάμπαν αὐτὸς ἄνην
ἐκόλουσας, ἐνέκλασσας δὲ μενοινήν. χαῖρε μέγα, Κρονίδη
πανυπέρτατε, δῶτορ ἐάων, δῶτορ ἀπημονίης. τεὰ δ’ ἔργματα
τίς κεν ἀείδοι; οὐ γένετ’, οὐκ ἔσται, τίς κεν Διὸς ἔργματ’
ἀείσαι. χαῖρε πάτερ, χαῖρ’ αὖθι· δίδου δ’ ἀρετήν τ’
ἄφενός τε. οὔτ’ ἀρετῆς ἄτερ ὄλβος ἐπίσταται ἄνδρας
ἀέξειν οὔτ’ ἀρετὴ ἀφένοιο· δίδου δ’ ἀρετήν τε καὶ ὄλβον.
εἰς Ἀπόλλωνα οἷον ὁ τὠπόλλωνος ἐσείσατο δάφνινος ὅρπηξ,
οἷα δ’ ὅλον τὸ μέλαθρον· ἑκάς, ἑκὰς ὅστις ἀλιτρός. καὶ
δή που τὰ θύρετρα καλῷ ποδὶ Φοῖβος ἀράσσει· οὐχ ὁράᾳς;
ἐπένευσεν ὁ Δήλιος ἡδύ τι φοῖνιξ ἐξαπίνης, ὁ δὲ κύκνος ἐν
ἠέρι καλὸν ἀείδει. αὐτοὶ νῦν κατοχῆες ἀνακλίνεσθε πυλάων,
αὐταὶ δὲ κληῖδες· ὁ γὰρ θεὸς οὐκέτι μακρήν· οἱ δὲ νέοι
μολπήν τε καὶ ἐς χορὸν ἐντύνεσθε. ὡπόλλων οὐ παντὶ
φαείνεται, ἀλλ’ ὅ τις ἐσθλός· ὅς μιν ἴδῃ, μέγας οὗτος,
ὃς οὐκ ἴδε, λιτὸς ἐκεῖνος. ὀψόμεθ’, ὦ Ἑκάεργε, καὶ
ἐσσόμεθ’ οὔποτε λιτοί. μήτε σιωπηλὴν κίθαριν μήτ’ ἄψοφον
ἴχνος τοῦ Φοίβου τοὺς παῖδας ἔχειν ἐπιδημήσαντος, εἰ
τελέειν μέλλουσι γάμον πολιήν τε κερεῖσθαι, ἑστήξειν δὲ τὸ
τεῖχος ἐπ’ ἀρχαίοισι θεμέθλοις. ἠγασάμην τοὺς παῖδας, ἐπεὶ
χέλυς οὐκέτ’ ἀεργός. εὐφημεῖτ’ ἀίοντες ἐπ’ Ἀπόλλωνος
ἀοιδῇ. εὐφημεῖ καὶ πόντος, ὅτε κλείουσιν ἀοιδοὶ ἢ
κίθαριν ἢ τόξα, Λυκωρέος ἔντεα Φοίβου. οὐδὲ Θέτις Ἀχιλῆα
κινύρεται αἴλινα μήτηρ, ὁππόθ’ ἱὴ παιῆον ἱὴ παιῆον
ἀκούσῃ. καὶ μὲν ὁ δακρυόεις ἀναβάλλεται ἄλγεα πέτρος,
ὅστις ἐνὶ Φρυγίῃ διερὸς λίθος ἐστήρικται, μάρμαρον ἀντὶ
γυναικὸς ὀιζυρόν τι χανούσης. ἱὴ ἱὴ φθέγγεσθε· κακὸν
μακάρεσσιν ἐρίζειν. ὃς μάχεται μακάρεσσιν, ἐμῷ βασιλῆι
μάχοιτο· ὅστις ἐμῷ βασιλῆι, καὶ Ἀπόλλωνι μάχοιτο. τὸν
χορὸν ὡπόλλων, ὅ τι οἱ κατὰ θυμὸν ἀείδει, τιμήσει· δύναται
γάρ, ἐπεὶ Διὶ δεξιὸς ἧσται. οὐδ’ ὁ χορὸς τὸν Φοῖβον ἐφ’
ἓν μόνον ἦμαρ ἀείσει, ἔστι γὰρ εὔυμνος· τίς ἂν οὐ
ῥέα Φοῖβον ἀείδοι; χρύσεα τὠπόλλωνι τό τ’. ἐνδυτὸν ἥ τ’
ἐπιπορπὶς ἥ τε λύρη τό τ’ ἄεμμα τὸ Λύκτιον ἥ τε φαρέτρη,
χρύσεα καὶ τὰ πέδιλα· πολύχρυσος γὰρ Ἀπόλλων. καὶ δὲ
πολυκτέανος· Πυθῶνί κε τεκμήραιο. καὶ μὲν ἀεὶ καλὸς καὶ
ἀεὶ νέος· οὔποτε Θοίβου θηλείῃσ’ οὐδ’ ὅσσον ἐπὶ χνόος
ἦλθε παρειαῖς. αἱ δὲ κόμαι θυόεντα πέδῳ λείβουσιν ἔλαια·
οὐ λίπος Ἀπόλλωνος ἀποοτάζουσιν ἔθειραι, ἀλλ’ αὐτὴν
πανάκειαν· ἐν ἄστεϊ δ’ ᾧ κεν ἐκεῖναι πρῶκες ἔραζε
πέσωσιν ἀκήρια πάντ’ ἐγένοντο. τέχνῃ δ’ ἀμφιλαφὴς οὔ τις
τόσον ὅσσον Ἀπόλλων· κεῖνος ὀιστευτὴν ἔλαχ’ ἀνέρα, κεῖνος
ἀοιδὸν *(φοίβῳ γὰρ καὶ τόξον ἐπιτρέπεται καὶ ἀοιδή’,
κείνου δὲ θριαὶ καὶ μάντιες· ἐκ δέ νυ Φοίβου ἰητροὶ
δεδάασιν ἀνάβλησιν θανάτοιο. Φοῖβον καὶ Νόμιον κικλήσκομεν
ἐξέτι κείνου, ἐξότ’ ἐπ’ Ἀμφρυσσῷ ζευγίτιδας ἔτρεφεν
ἵππους ἠιθέου ὑπ’ ἔρωτι κεκαυμένος Ἀδμήτοιο. ῥεῖά κε
βουβόσιον τελέθοι πλέον, οὐδέ κεν αἶγες δεύοιντο βρεφέων
ἐπιμηλάδες ᾗδιν Ἀπόλλων βοσκομένῃσ’ ὀφθαλμὸν ἐπήγαγεν·
οὐδ’ ἀγάλακτες οἴιες οὐδ’ ἄκυθοι, πᾶσαι δέ κεν εἶεν
ὕπαρνοι, ἡ δέ κε μουνοτόκος διδυμητόκος αἶψα γένοιτο. Φοίβῳ
δ’ ἑσπόμενοι πόλιας διεμετρήσαντο ἄνθρωποι· Φοῖβος γὰρ ἀεὶ
πολίεσσι φιληδεῖ κτιζομένῃσ’, αὐτὸς δὲ θεμείλια Φοῖβος
ὑφαίνει. τετραέτης τὰ πρῶτα θεμείλια Φοῖβος ἔπηξε καλῇ ἐν
Ὀρτυγίῃ περιηγέος ἐγγύθι λίμνης. Ἄρτεμις ἀγρώσσουσα
καρήατα συνεχὲς αἰγῶν Κυνθιάδων φορέεσκεν, ὁ δ’ ἔπλεκε βωμὸν
Ἀπόλλων. δείματο μὲν κεράεσσιν ἐδέθλια, πῆξε δὲ βωμὸν ἐκ
κεράων, κεραοὺς δὲ πέριξ ὑπεβάλλετο τοίχους. ὧδ’ ἔμαθεν τὰ
πρῶτα θεμείλια Φοῖβος ἐγείρειν. Φοῖβος καὶ βαθύγειον ἐμὴν
πόλιν ἔφρασε Βάττῳ καὶ Λιβύην ἐσιόντι κόραξ ἡγήσατο λαῷ
δεξιὸς οἰκιστῆρι καὶ ὤμοσε τείχεα δώσειν ἡμετέροις
βασιλεῦσιν· ἀεὶ δ’ εὔορκος Ἀπόλλων. ὤπολλον, πολλοί σε
Βοηδρόμιον καλέουσι, πολλοὶ δὲ Κλάριον, πάντη δέ τοι οὔνομα
πογλύ· αὐτὰρ ἐγὼ Καρνεῖον· ἐμοὶ πατρώιον οὕτω. Σπάρτη τοι,
Καρνεῖε, τὸ δὴ πρώτιστον ἔδεθλον, δεύτερον αὖ Θήρη,
τρίτατόν γε μὲν ἄστυ Κυρήνης. ἐκ μέν σε Σπάρτης ἕκτον
γένος Οἰδιπόδαο ἤγαγε Θηραίην ἐς ἀπόκτισιν· ἐκ δέ σε Θήρης
οὖλος Ἀριστοτέλης Ἀσβυστίδι πάρθετο γαίῃ, δεῖμε δέ τοι
μάλα καλὸν ἀνάκτορον, ἐν δὲ πόληι θῆκε τελεσφορίην
ἐπετήσιον, ᾗ ἐνὶ πολλοὶ ὑστάτιον πίπτουσιν ἐπ’ ἰσχίον,
ὦ ἄνα, ταῦροι. ἱὴ ἱὴ Καρνεῖε πολύλλιτε, σεῖο δὲ βωμοὶ
ἄνθεα μὲν φορέουσιν ἐν εἴαρι τόσσα περ Ὧραι ποικίλ’
ἀγινεῦσι ζεφύρου πνείοντος ἐέρσην, χείματι δὲ κρόκον ἡδύν·
ἀεὶ δέ τοι ἀέναον πῦρ, οὐδέ ποτε χθιζὸν περιβόσκεται
ἄνθρακα τέφρη. ἦ ῥ’ ἐχάρη μέγα Φοῖβος, ὅτε ζωστῆρες
Ἐνυοῦς ἀνέρες ὠρχήσαντο μετὰ ξανθῇσι Λιβύσσαις, τέθμιαι
εὖτέ σφιν Καρνειάδες ἤλυθον ὧραι. οἱ δ’ οὔπω πηγῇσι
Καρνειάδες ἤλυθον ὧραι. Δωριέες, πυκινὴν δὲ νάπαις Ἄζιλιν
ἔναιον. τοὺς μὲν ἄναξ ἴδεν αὐτός, ἑῇ δ’ ἐπεδείξατο
νύμφῃ στὰς ἐπὶ Μυρτούσσης κερατώδεος, ἧχι λέοντα Ὑψηὶς
κατέπεφνε βοῶν σίνιν Εὐρυπύλοιο. οὐ κείνου χορὸν εἶδε
θεώτερον ἄλλον Ἀπόλλων, οὐδὲ πόλει τόσ’ ἔνειμεν ὀφέλσιμα,
τόσσα Κυρήνῃ, μνωόμενος προτέρης ἁρπακτύος. οὐδὲ μὲν αὐτοὶ
Βαττιάδαι Φοίβοιο πλέον θεὸν ἄλλον ἔτεισαν. ἱὴ ἱὴ παιῆον
ἀκούομεν, οὕνεκα τοῦτο Δελφός τοι πρώτιστον ἐφύμνιον εὕρετο
λαός, ἦμος ἑκηβολίην χρυσέων ἐπεδείκνυσο τόξων. Πυθώ τοι
κατιόντι συνήντετο δαιμόνιος θήρ, αἰνὸς ὄφις. τὸν μὲν σὺ
κατήναρες ἄλλον ἐπ’ ἄλλῳ βάλλων ὠκὺν ὀιστόν, ἐπηύτησε
δὲ λαός, ἱὴ ἱὴ παιῆον, ἵει βέλος. εὐθύ σε μήτηρ γείνατ’
ἀοσσητῦρα, τὸ δ’ ἐξέτι κεῖθεν ἀείδῃ. ὁ Φθόνος Ἀπόλλωνος
ἐπ’ οὔατα λάθριος εἶπεν οὐκ ἄγαμαι τὸν ἀοιδὸν ὃς οὐδ’
ὅσα πόντος ἀείδει. τὸν Φθόνον ὡπόλλων ποδί τ’ ἤλασεν
ὧδέ τ’ ἔειπεν· Ἀσσυρίου ποταμοῖο μέγας ῥόος, ἀλλὰ τὰ
πολλὰ λύματα γῆς καὶ πολλὸν ἐφ’ ὕδατι συρφετὸν ἕλκει. Δηοῖ
δ’ οὐκ ἀπὸ παντὸς ὕδωρ φορέουσι Μέλισσαι, (??)λλ’ ἥτις
καθαρή τε καὶ ἀχράαντος ἀνέρπει πίδακος ἐξ ἱερῆς ὀλίγη
λιβὰς ἄκρον ἄωτον. χαῖρε ἄναξ· ὁ δὲ Μῶμος, ἵν’ ὁ
Φθόνος, ἔνθα νέοιτο. εἰς Ἄρτεμιν Ἄρτεμιν (οὐ γὰρ ἐλαφρὸν
ἀειδόντεσσι λαθέσθαἰ ὑμνέομεν, τῇ τόξα λαγωβολίαι τε
μέλονται καὶ χορὸς ἀμφιλαφὴς καὶ ἐν οὔρεσιν ἑψιάασθαι,
ἄρχμενοι, ὡς ὅτε πατρὸς ἐφεζομένη γονάτεσσι παῖς ἔτι
κουρίζουσα τάδε προσέειπε γονῆα δός μοι παρθενίην αἰώνιον,
ἄππα, φυλάσσειν, καὶ πολυωνυμίην, ἵνα μή μοι Φοῖβος ἐρίζῃ.
δὸς δ’ ἰοὺς καὶ τόξα—ἔα, πάτερ, οὔ σε Φαρέτρην οὐδ’
αἰτέω μέγα τόξον· ἐμοὶ Κύκλωπες ὀιστοὺς αὐτίκα
τεχνήσονται, ἐμοὶ δ’ εὐκαμπὲς ἄεμμα· ἀλλὰ φαεσφορίην τε καὶ
ἐς γόνυ μέχρι χιτῶνα ζώννυσθαι λεγνωτόν, ἵν’ ἄγρια θηρία
καίνω. δὸς δέ μοι ἑξήκοντα χορίτιδας Ὠκεανίνας, πάσας
εἰνέτεας, πάσας ἔτι παῖδας ἀμίτρους. δὸς δέ μοι ἀμφιπόλους
Ἀμνισίδας εἴκοσι νύμφας, αἵ τέ μοι ἐνδρομίδας τε καὶ
ὁππότε μηκέτι λύγκας μήτ’ ἐλάφους βάλλοιμι, θοοὺς κύνας εὖ
κομέοιεν, δὸς δέ μοι οὔρεα πάντα· πόλιν δέ μοι ἥντινα
νεῖμον ἥντινα λῇς· σπαρνὸν γὰρ ὅτ’ Ἄρτεμις ἄστυ
κάτεισιν· οὔρεσιν οἰκήσω, πόλεσιν δ’ ἐπιμείξομαι ἀνδρῶν
μοῦνον ὅτ’ ἐξείῃσιν ὑπ’ ὠδίνεσσι γυναῖκες τειρόμεναι
καλέουσι βοηθόον, ᾗσί με Μοῖραι γεινομένην τὸ πρῶτον
ἐπεκλήρωσαν ἀρήγειν, ὅττι με καὶ τίκτουσα καὶ οὐκ ἤλγησε
φέρουσα μήτηρ, ἀλλ’ ἀμογητὶ φίλων ἀπεθήκατο γυίων. ὣς ἡ
παῖς εἰποῦσα γενειάδος ἤθελε πατρὸς ἅψασθαι, πολλὰς δὲ
μάτην ἐτανὐσσατο χεῖρας, μέχρις ἵνα ψαύσειε. πατὴρ δ’
ἐπένευσε γελάσσας, φῆ δὲ καταρρέζων ὅτε μοι τοιαῦτα θέαιναι
τίκτοιεν, τυτθόν κεν ἐγὼ ζηλήμονος Ἥρης χωομένης ἀλέγοιμι.
φέρευ, τέκος, ὅσσ’ ἐθελημὸς αἰτίζεις, καὶ δ’ ἄλλα πατὴρ
ἔτι μείζονα δώσει. τρὶς δέκα τοι πτολίεθρα καὶ οὐχ ἕνα
πύργον ὀπάσσω, τρὶς δέκα τοι πτολίεθρα, τὰ μὴ θεὸν ἄλλον
ἀέξειν εἴσεται, ἀλλὰ μόνην σὲ καὶ Ἀρτέμιδος καλέεσθαι·
πολλὰς δὲ ξυνῇ πόλιας διαμετρήσασθαι μεσσόγεως νήσους τε· καὶ
ἐν πάσῃσιν ἔσονται Ἀρτέμιδος βωμοί τε καὶ ἄλσεα. καὶ μὲν
ἀγυιαῖς ἔσσῃ καὶ λιμένεσσιν ἐπίσκοπος. ὣς ὁ μὲν εἰπὼν
μῦθον ἐπεκρήηνε καρήατι. βαῖνε δὲ κούρη λευκὸν ἐπὶ Κρηταῖον
ὄρος κεκομημένον ὕλῃ· ἔνθεν ἐπ’ Ὠκεανόν· πολέας δ’
ἐπελέξατο νύμφας, πάσας εἰνέτεας, πάσας ἔτι παῖδας
ἀμίτρους. χαῖρε δὲ Καίρατος ποταμὸς μέγα, χαῖρε δὲ Τηθύς,
οὕνεκα θυγατέρας Λητωίδι πέμπον ἀμορβούς. αὖθι δὲ Κύκλωπας
μετεκίαθε· τοὺς μὲν ἔτετμε νήσῳ ἐνὶ Λιπάρῃ *(λιπάρη νέον,
ἀλλὰ τότ’ ἔσκεν οὔνομά οἱ Μελιγουνίσ’ ἐπ’ ἄκμοσιν
Ἡφαίστοιο ἑσταότας περὶ μύδρον· ἐπείγετο γὰρ μέγα ἔργον·
ἱππείην τετύκοντο Ποσειδάωνι ποτίστρην. αἱ νύμφαι δ’
ἔδδεισαν, ὅπως ἴδον αἰνὰ πέλωρα πρηόσιν Ὀσσαίοισιν
ἐοικότα, πᾶσι δ’ ὑπ’ ὀφρὺν φάεα μουνόγληνα σάκει ἴσα
τετραβοείῳ δεινὸν ὑπογλαύσσοντα, καὶ ὁππότε δοῦπον ἄκουσαν
ἄκμονος ἠχήσαντος ἐπὶ μέγα πουλύ τ’ ἄημα φυσάων αὐτῶν τε
βαρὺν στόνον· αὖε γὰρ Αἴτνη, αὖε δὲ Τρινακίη, Σικανῶν
ἕδος, αὖε δὲ γείτων Ἰταλίη, μεγάλην δὲ βοὴν ἐπὶ Κύρνος
ἀύτει, εὖθ’ οἵ γε ῥαιστῆρας ἀειράμενοι ὑπὲρ ὤμων ἢ
χαλκὸν ζείοντα καμινόθεν ἠὲ σίδηρον ἀμβολαδὶς τετυπόντες
ἐπὶ μέγα μοχθήσειαν. τῶ σφέας οὐκ ἐτάλασσαν ἀκηδέες
Ὠκεανῖναι οὔτ’ ἄωτην ἰδέειν οὔτε κτύπον οὔασι δέχθαι.
οὐ νέμεσις· κείνους γε καὶ αἱ μάλα μηκέτι τυτθαὶ οὐδέποτ’
ἀφρικτὶ μακάρων ὁρόωσι θύγατρες. ἀλλ’ ὅτε κουράων τις
ἀπειθέα μητέρι τεύχοι, μήτηρ μὲν Κύκλωπας ἑῇ ἐπὶ παιδὶ
καλιστρεῖ, Ἄργην ἢ Στερόπην· ὁ δὲ δώματος ἐκ μυχάτοιο
ἔρχεται Ἑρμείης σποδιῇ κεχρημένος αἰθῇ· αὐτίκα τὴν
κούρην μορμύσσεται, ἡ δὲ τεκούσης δύνει ἔσω κόλπους θεμένη
ἐπὶ φάεσι χεῖρας. κοῦρα, σὺ δὲ προτέπω περ, ἔτι τριέτηρος
ἐοῦσα, εὖτ’ ἔμολεν Λητώ σε μετ’ ἀγκαλίδεσσι φέρουσα,
Ἡφαίστου καλέοντος ὅπως ὀπτήρια δοίη, Βρόντεώ σε
στιβαροῖσιν ἐφεσσαμένου γονάτεσσι, στήθεος ἐκ μεγάλου λασίης
ἐδράξαο χαίτης, ὤλοψας δὲ βίηφι· τὸ δ’ ἄτριχον εἰσέτι καὶ
νῦν μεσσάτιον στέρνοιο μένει μέρος, ὡς ὅτε κόρσην φωτὸς
ἐνιδρυθεῖσα κόμην ἐπενείματ’ ἀλώπηξ. τῶ μάλα θαρσαλέη σφε
τάδε προσελέξαο τῆμος Κύκλωπες, κἠμοί τι Κυδώνιον εἰ δ’ ἄγε
τόξον ἠδ’ ἰοὺς κοίλην τε κατακληῖδα βελέμνων τεύξατε· καὶ
γὰρ ἐγὼ Λητωιὰς ὥσπερ Ἀπόλλων. αἰ δέ κ’ ἐγὼ τόξοις
μονιὸν δάκος ἤ τι πέλωρον θηρίον ἀγρεύσω, τὸ δέ κεν
Κύκλωπες ἔδοιεν. ἔννεπες· οἱ δ’ ἐτέλεσσαν· ἄφαρ δ’
ὡπλίσσαο, δαῖμον, αἶψα δ’ ἐπὶ σκύλακας πάλιν ἤιες· ἵκεο
δ’ αὖλιν Ἀρκαδικὴν ἔπι Πανός. ὁ δὲ κρέα λυγκὸς ἔταμνε
Μαιναλίης, ἵνα οἱ τοκάδες κύνες εἶδαρ ἔδοιεν. τὶν δ’ ὁ
γενειήτης δύο μὲν κύνας ἥμισυ πηγοὺς τρεῖς δὲ παρουαίους
ἕνα δ’ αἰόλον, οἵ ῥα λέοντας αὐτοὺς αὖ ἐρύοντες, ὅτε
δράξαιντο δεράων, εἷλκον ἔτι ζώοντας ἐπ’ αὐλίον, ἑπτὰ δ’
ἔδωκε θάσσονας αὐράων Κυνοσουρίδας, αἵ ῥα διῶξαι ὤκισται
νεβρούς τε καὶ οὐ μύοντα λαγωόν, καὶ κοίτην ἐλάφοιο καὶ
ὕστριχος ἔνθα καλιαὶ σημῆναι, καὶ ζορκὸς ἐπ’ ἴχνιον
ἡγήσασθαι. ἔνθεν ἀπερχομένη (μετὰ καὶ κύνες ἐσσεύοντὀ
εὗρες ἐτί προμολῇσ’ ὄρεος τοῦ Παρρασίοιο σκαιρούσας
ἐλάφους, μέγα τι χρέος· αἱ μὲν ἑπ’ ὄχθῃς αἰὲν
ἐβουκολέοντο μελαμψήφιδος Ἀναύρου, μάσσονες ἢ ταῦροι, κεράων
δ’ ἀπελάμπετο χρυσός· ἐξαπίνης δ’ ἔταφές τε καὶ ὃν ποτὶ
θυμὸν ἔειπες τοῦτό κεν Ἀρτέμιδος πρωτάγριον ἄξιον εἴη.
πέντ’ ἔσαν αἱ πᾶσαι· πίσυρας δ’ ἕλες ὦκα θέουσα νόσφι
κυνοδρομίης, ἵνα τοι θοὸν ἅρμα φέρωσι. τὴν δὲ μίαν
Κελάδοντος ὑπὲρ ποταμοῖο φυγοῦσαν Ἡρης ἐννεσίῃσιν, ἀέθλιον
Ἡρακλῆι ὕστερον ὄφρα γένοιτο, πάγος Κερύνειος ἔδεκτο.
Ἄρτεμι Παρθενίη Τιτυοκτόνε, χρύσεα μέν τοι ἔντεα καὶ ζώνη,
χρύσεον δ’ ἐζεύξαο δίφρον, ἐν δ’ ἐβάλευ χρύσεια, θεή,
κεμάδεσσι χαλινά. ποῦ δέ σε τὸ πρῶτον κερόεις ὄχος ἤρξατ’
ἀείρειν; Αἵμῳ ἐπὶ Θρήικι, τόθεν βορέαο κατᾶιξ ἔρχεται
ἀχλαίνοισι δυσαέα κρυμὸν ἄγουσα. ποῦ δ’ ἔταμες πεύκην, ἀπὸ
δὲ φλογὸς ἥψαο ποίης; Μυσῷ ἐν Οὐλύμπῳ, φάεος δ’ ἐνέηκας
ἀυτμὴν ἀσβέστου, τό ῥα πατρὸς ἀποστάζουσι κεραυνοί. ποσσάκι
δ’ ἀργυρέοιο, θεή, πειρήσαο τόξου; πρῶτον ἐπὶ πτελέην, τὸ
δὲ δεύτερον ἧκας ἐπὶ δρῦν, τὸ τρίτον αὖτ’ ἐπὶ θῆρα. τὸ
τέτρατον οὐκέτ’ ἐπὶ δὴν ἀλλά μιν εἰς ἀδίκων ἔβαλες
πόλιν, οἵ τε περὶ σφέας οἵ τε περὶ ξείνους ἀλιτήμονα πολλά
τέλεσκον, σχέτλιοι· οἷς τύνη χαλεπὴν ἐμμάξεαι ὀργήν·
κτήνεά φιν λοιμὸς καταβόσκεται, ἔργα δὲ πάχνη, κείρονται δὲ
γέροντες ἐφ’ υἱάσιν, αἱ δὲ γυναῖκες ἢ βληταὶ θνῄσκουσι
λεχωίδες ἠὲ φυγοῦσαι τίκτουσιν τῶν οὐδὲν ἐπὶ σφυρὸν ὀρθὸν
ἀνέστη. οἷς δέ κεν εὐμειδής τε καὶ ἵλαος αὐγάσσηαι,
κείνοις εὖ μὲν ἄρουρα φέρει στάχυν, εὖ δὲ γενέθλη
τετραπόδων, εὖ δ’ ὄλβος ἀέξεται· οὐδ’ ἐπὶ σῆμα ἔρχονται
πλὴν εὖτε πολυχρόνιόν τι φέρωσιν· οὐδὲ διχοστασίη τρώει
γένος, ἥ τε καὶ εὖ περ οἴκους ἑστηῶτας ἐσίνατο· ταὶ δὲ
θυωρὸν εἰνάτερες γαλόῳ τε μίαν περὶ δίφρα τίθενται. πότνια,
τῶν εἴη μὲν ἐμοὶ φίλος ὅστις ἀληθής, εἴην δ’ αὐτός,
ἄνασσα, μέλοι δέ μοι αἰὲν ἀοιδή· τῇ ἔνι μὲν Λητοῦς
γάμος ἔσσεται, ἐν δὲ σὺ πολλή, ἐν δὲ καὶ Ἀπόλλων, ἐν δ’
οἵ σεο πάντες ἄεθλοι, ἐν δὲ κύνες καὶ τόξα καὶ ἄντυγες,
αἵ τέ σε ῥεῖα θηητὴν φορέουσιν, ὅτ’ ἐς Διὸς οἶκον
ἐλαύνεις. ἔνθα τοι ἀντιόωντες ἐνὶ προμολῇσι δέχονται ὅπλα
μὲν Ἑρμείης Ἀκακήσιος, αὐτὰρ Ἀπόλλων θηρίον ὅττι
φέρῃσθα· πάροιθέ γέ, πρίν περ ἱκέσθαι καρτερὸν Ἀλκεΐδην·
νῦν δ’ οὐκέτι τοῦτον ἄεθλον Φοῖβος ἔχει, τοῖος γὰρ ἀεὶ
Τιρύνθιος ἄκμων ἕστηκε πρὸ πυλέων ποτιδέγμενος, εἴ τι
φέρουσα νεῖαι πῖον ἔδεσμα· θεοὶ δ’ ἐπὶ πάντες ἐκείνῳ
ἄλληκτον γελόωσι, μάλιστα δὲ πενθερὴ αὐτή, ταῦρον ὅτ’ ἐκ
δίφροιο μάλα μέγαν ἢ ὅ γε χλούνην κάπρον ὀπισθιδίοιο φέροι
ποδὸς ἀσπαίροντα· κερδαλέῳ μύθῳ σε, θεή, μάλα τῷδε
πινύσκει βάλλε κακοὺς ἐπὶ θῆρας, ἵνα θνητοί σε βοηθὸν ὡς
ἐμὲ κικλήσκωσιν. ἔα πρόκας ἠδὲ λαγωοὺς οὔρεα βόσκεσθαι·
τί δέ κεν πρόκες ἠδὲ λαγωοὶ ῥέξειαν; σύες ἔργα, σύες φυτὰ
λυμαίνονται. καὶ βόες ἀνθρώποισι κακὸν μέγα· βάλλ’ ἐπὶ καὶ
τούς. ὣς ἔνεπεν, ταχινὸς δὲ μέγαν περὶ θῆρα πονεῖτο. οὐ
γὰρ ὅ γε Φρυγίῃ περ ὑπὸ δρυὶ γυῖα θεωθεὶς παύσατ’
ἀδηφαγίης· ἔτι οἱ πάρα νηδὺς ἐκείνη, τῇ ποτ’ ἀροτριόωντι
συνήντετο Θειοδάμαντι. σοὶ δ’ Ἀμνισιάδες μὲν ὑπὸ ζεύγληφι
λυθείσας ψήχουσιν κεμάδας, παρὰ δέ σφισι πουλὺ νέμεσθαι Ἥρης
ἐκ λειμῶνος ἀμησάμεναι φορέουσιν ὠκύθοον τριπέτηλον, ὃ καὶ
Διὸς ἵπποι ἔδονσιν· ἐν καὶ χρυσείας ὑποληνίδας ἐπλήσαντο
ὕδατος, ὄφρ’ ἐλάφοισι ποτὸν θυμάρμενον εἴη. αὐτὴ δ’ ἐς
πατρὸς δόμον ἔρχεαι· οἱ δέ σ’ ἐφ’ ἕδρην πάντες ὁμῶς
καλέουσι· σὺ δ’ Ἀπόλλωνι παρίζεις. ἡνίκα δ’ αἱ νύμφαι σε
χορῷ ἔνι κυκλώσονται ἀγχόθι πηγάων Αἰγυπτίου Ἰνωποῖο ἢ
Πιτάνης (καὶ γὰρ Πιτάνη σέθεν’ ἢ ἐνὶ Λίμναις, ἢ ἵνα,
δαῖμον, Ἀλὰς Ἀραφηνίδας οἰκήσονσα ἦλθες ἀπὸ Σκυθίης, ἀπὸ
δ’ εἴπαο τέθμια Ταύρων, μὴ νειὸν τημοῦτος ἐμαὶ βόες εἵνεκα
μισθοῦ τετράγυον τέμνοιεν ὑπ’ ἀλλοτρίῳ ἀροτῆρι· ἦ γάρ κεν
γυιαί τε καὶ αὐχένα κεκμηυῖαι κόπρον ἔπι προγένοιντο, καὶ
εἰ Στυμφαιίδες εἶεν εἰναετιζόμεναι κεραελκέες, αἳ μέγ’
ἄρισται τέμνειν ὦλκα βαθεῖαν· ἐπεὶ θεὸς οὔποτ’ ἐκεῖνον
ἦλθε παρ’ Ἠέλιος καλὸν χορόν, ἀλλὰ θεῆται δίφρον
ἐπιστήσας, τὰ δὲ φάεα μηκύνονται. τίς δέ νύ τοι νήσων,
ποῖον δ’ ὄρος εὔαδε πλεῖστον, τίς δὲ λιμήν, ποίη δὲ πόλις
; τίνα δ’ ἔξοχα νυμφέων φίλαο, καὶ ποίας ἡρωίδας ἔσχες
ἑταίρας ; εἰπέ, θεή, σὺ μὲν ἄμμιν, ἐγὼ δ’ ἑτέροισιν
ἀείσω. νήσων μὲν Δολίχη, πολίων δέ τοι εὔαδε Πέργη,
Τηύγετον δ’ ὀρέων, λιμένες γε μὲν Εὐρίποιο. ἔξοχα δ’ ἀλλάων
Γορτυνίδα φίλαο νύμφην, ἐλλοφόνον Βριτόμαρτιν ἐύσκοπον· ἧς
ποτε Μίνως πτοιηθεὶς ὑπ’ ἔρωτι κατέδραμεν οὔρεα Κρήτης. ἡ δ’
ὁτὲ μὲν λασίῃσιν ὑπὸ δρυσὶ κρύπτετο νύμφη, ἄλλοτε δ’
εἱαμενῇσιν· ὁ δ’ ἐννέα μῆνας ἐφοίτα παίπαλά τε κρημνούς τε
καὶ οὐκ ἀνέπαυσε διωκτύν, μέσφ’ ὅτε μαρπτομένη καὶ δὴ
σχεδὸν ἥλατο πόντον πρηόνος ἐξ ὑπάτοιο καὶ ἔνθορεν εἰς
ἁλιήων δίκτυα, τά σφ’ ἐσάωσαν· ὅθεν μετέπειτα Κύδωνες
νύμφην μὲν Δίκτυναν, ὄρος δ’ ὅθεν ἥλατο νύμφη Δικταῖον
καλέουσιν, ἀνεστήσαντο δὲ βωμοὺς ἱερά τε ῥέζουσι· τὸ δὲ
στέφος ἤματι κείνῳ ἢ πίτυς ἢ σχῖνος, μύρτοιο δὲ χεῖρες
ἄθικτοι· δὴ τότε γὰρ πέπλοισιν ἐνέσχετο μύρσινος ὄζος τῆς
κούρης, ὅτ’ ἔφευγεν· ὅθεν μέγα χώσατο μύρτῳ. Οὖπι
ἄνασσ’ εὐῶπι φαεσφόρε, καὶ δὲ σὲ κείνγς Κρηταέες καλέουσιν
ἐπωνυμίην ἀπὸ νύμφης. καὶ μὴν Κυρήνην ἑταρίσσαο, τῇ ποτ’
ἔδωκας αὐτὴ θηρητῆρε δύω κύνε, τοῖς ἔνι κούρη Ὑψηὶς παρὰ
τύμβον Ἰώλκιον ἔμμορ’ ἀέθλου. καὶ Κεφάλου ξανθὴν ἄλοχον
Δηιονίδαο, πότνια, σὴν ὁμόθηρον ἐθήκαο· καὶ δὲ σὲ φασὶ
καλὴν Ἀντίκλειαν ἴσον φαέεσσι φιλῆσαι αἳ πρῶται θοὰ τόξα
καὶ ἀμφ’ ὤμοισι φαρέτρας ἰοδόκους ἐφόρησαν· ἀσίλλωτοι δέ
φιν ὦμοι δεξιτεροὶ καὶ γυμνὸς ἀεὶ παρεφαίνετο μαζός.
ᾔνησας δ’ ἔτι πάγχυ ποδορρώρην Ἀταλάντην, κούρην Ἰασίοιο
συοκτόνον Ἀρκασίδαο, καί ἑ κυνηλασίην τε καὶ εὐστοχίην
ἐδίδαξας. οὔ μιν ἐπίκλητοι Καλυδωνίου ἀγρευτῆρες μέμφονται
κάπροιο· τὰ γὰρ σημήια νίκης Ἀρκαδίην εἰσῆλθεν, ἔχει δ’
ἔτι θηρὸς ὀδόντας· οὐδὲ μὲν Ὑλαῖόν τε καὶ ἄφρονα
Ῥοῖκον ἔολπα οὐδέ περ ἐχθαίροντας ἐν Ἄιδι μωμήσασθαι
τοξότιν· οὐ γάρ σφιν λαγόνες συνεπιψεύσονται, τάων Μαιναλίη
νᾶεν φόνῳ ἀκρώρεια. πότνια πουλυμέλαθρε, πολύπτολι, χαῖρε
Χιτώνη Μιλήτῳ ἐπίδημε· σὲ γὰρ ποιήσατο Νηλεὺς ἡγεμόνην,
ὅτε νηυσὶν ἀνήγετο Κεκροπίηθεν. Χησιὰς Ἰμβρασίη πρωτόθρονε,
σοὶ δ’ Ἀγαμέμνων πηδάλιον νηὸς σφετέρης ἐγκάτθετο νηῷ
μείλιον ἀπλοΐης, ὅτε οἱ κατέδησας ἀήτας, Τευκρῶν ἡνίκα
νῆες Ἀχαιίδες ἄστεα κήδειν ἔπλεον ἀμφ’ Ἑλένῃ Ῥαμνουσίδι
θυμωθεῖσαι. ἦ μέν τοι Προῖτός γε δύω ἐκαθίσσατο νηούς,
ἄλλον μὲν Κορίης, ὅτι οἱ συνελέξαο κούρας οὔρεα πλαζομένας
Ἀζήνια, τὸν δ’ ἐνὶ Λούσοις ἡμέρῃ, οὕνεκα θυμὸν ἀπ’
ἄγριον εἵλεο παίδων. σοὶ καὶ Ἀμαζονίδες πολέμου
ἐπιθυμήτειραι ἔν ποτε παρραλίῃ Ἐφέσῳ βρέτας ἱδρύσαντο
φηγῷ ὑπὸ πρέμεῳ, τέλεσεν δέ τοι ἱερὸν Ἱππώ· αὐταὶ δ’,
Οὖπι ἄνασσα, περὶ πρύλιν ὠρχήσαντο πρῶτα μὲν ἐν σακέεσσιν
ἐνόπλιον, αὖθι δὲ κύκλῳ στησάμεναι χορὸν εὐρύν· ὑπήεισαν
δὲ λίγειαι λεπταλέον σύριγγες, ἵνα ῥήσσωσιν ὁμαρτῇ· οὐ
γάρ πω νέβρεια δῑ ὀστέα τετρήναντο, ἔργον’ Ἀθηναίης ἐλάφῳ
κακόν· ἔδραμε δ’ ἠχὼ Σάρδιας ἔς τε νομὸν Βερεκύνθιον. αἱ
δὲ πόδεσσιν οὖλα κατεκροτάλιζον, ἐπεψόφεον δὲ φαρέτραι.
κεῖνο δέ τοι μετέπειτα περὶ βρέτας εὐρὺ θέμειλον δωμήθη, τοῦ
δ’ οὔτε θεώτερον ὄψεται ἠὼς οὐδ’ ἀφνειότερον· ῥέα κεν
Πυθῶνα παρέλθοι. τῶ ῥα καὶ ἠλαίνων ἀλαπαξέμεν ἠπείλησε
Λύγδαμις ὑβριστής· ἐπὶ δὲ στρατὸν ἱππημολγῶν ἤγαγε
Κιμμερίων ψαμάθῳ ἴσον, οἵ ῥα παρ’ αὐτὸν κεκλιμένοι ναίουσι
βοὸς πόρον Ἰναχιώνης. ἆ δειλὸς βασιλέων, ὅσον ἤλιτεν· οὐ
γὰρ ἔμελλεν οὔτ’ αὐτὸς Σκυθίηνδε παλιμπετὲς οὔτε τις
ἄλλος ὅσσων ἐν λειμῶνι Καϋστρίῳ ἔσταν ἅμαξαι νοστήσειν·
Ἐφέσου γὰρ ἀεὶ τεὰ τόξα πρόκειται. πότνια Μουνιχίη
λιμενοσκόπε, χαῖρε Φεραίη. μή τις ἀτιμήσῃ τὴν Ἄρτεμιν·
οὐδὲ γὰρ Οἰνεῖ βωμὸν ἀτιμήσαντι καλοὶ πόλιν ἦλθον
ἀγῶνες· μηδ’ ἐλαφηβολίην μηδ’ εὐστοχίην ἐριδαίνειν· οὐδὲ
γὰρ Ἀτρεΐδης ὀλίγῳ ἔπι κόμπασε μισθῷ· μηδέ τινα μνᾶσθαι
τὴν παρθένον· οὐδὲ γὰρ Ὦτος, οὐδὲ μὲν Ὠαρίων ἀγαθὸν
γάμον ἐμνήστευσαν· μηδὲ χορὸν φεύγειν ἐνιαύσιον· οὐδὲ γὰρ
Ἱππὼ ἀκλαυτεὶ περὶ βωμὸν ἀπείπατο κυκλώσασθαι· χαῖρε μέγα
κρείουσα καὶ εὐάντησον ἀοιδῇ. εἰς Δῆλον τὴν ἱερήν, ὦ
θυμέ, τίνα χρόνον ἢ πότ’ ἀείσεις δῆλον, Ἀπόλλωνος
κουροτρόφον ; ἦ μὲν ἅπασαι Κυκλάδες, αἳ νήσων ἱερώταται
εἰν ἁλὶ κεῖνται, εὔυμνοι· δῆλος δ’ ἐθέλει τὰ πρῶτα
φέρεσθαι ἐκ Μουσέων, ὅτι Φοῖβον ἀοιδάων μεδέοντα λοῦσέ τε
καὶ σπείρωσε καὶ ὡς θεὸν ᾔνεσε πρώτη. ὡς Μοῦσαι τὸν
ἀοιδὸν ὃ μὴ Πίμπλειαν ἀείσῃ ἔχθουσιν, τὼς Φοῖβος ὅτις
Δήλοιο λάθηται. Δήλῳ νῦν οἴμης ἀποδάσσομαι, ὡς ἂν
Ἀπόλλων Κύνθιος αἰνήσῃ με φίλης ἀλέγοντα τιθήνης. κείνγ δ’
ἠνεμόεσσα καὶ ἄτροπος οἷά θ’ ἁλιπλὴξ αἰθυίῃς καὶ μᾶλλον
ἐπίδρομος ἠέπερ ἵπποις πόντῳ ἐνεστήρικται· ὁ δ’ ἀμφί ἑ
πουλύς ἑλίσσων Ἰκαρίου πολλὴν ἀπομάσσεται ὕδατος ἄχνην·
τῶ σφε καὶ ἰχθυβολῆες ἁλίπλοοι ἐννάσσαντο. ἀλλά οἱ οὐ
νεμεσητὸν ἐνὶ πρώτῃσι λέγεσθαι, ὀππότ’ ἐς Ὠκεανόν τε καὶ
ἐς Τιτηνίδα Τηθὺν νῆσοι ἀολλίζονται, ἀεὶ δ’ ἔξαρχος
ὁδεύει. ἡ δ’ ὄπιθεν Φοίνισσα μετ’ ἴχνια Κύρνος ὀπηδεῖ οὐκ
ὀνοτὴ καὶ Μάκρις Ἀβαντιὰς Ἐλλοπιήων Σαρδώ θ’ ἱμερόεσσα καὶ
ἣν ἐπενήξατο Κύπρις ἐξ ὕδατος τὰ πρῶτα, σαοῖ δέ μιν ἀντ’
ἐπιβάθρων. κεῖναι μὲν πύργοισι περισκεπέεσσιν ἐρυμναί, δῆλος
δ’ Ἀπόλλωνι· τί δὲ στιβαρώτερον ἕρκος; τείχεα μὲν καὶ λᾶες
ὑπαὶ ῥιπῆς κε πέσοιεν Στρυμονίου βορέαο· θεὸς δ’ ἀεὶ
ἀστυφέλικτος· Δῆλε φίλη, τοῖός σε βοηθόος ἀμφιβέβηκεν. εἰ
δὲ λίην πολέες σε περιτροχόωσιν ἀοιδαί, ποίῃ ἐνιπλέξω σε;
τί τοι θυμῆρες ἀκοῦσαι; ἢ ὡς τὰ πρώτιστα μέγας θεὸς οὔρεα
θείνων ἄορι τριγλώχινι, τό οἱ Τελχῖνες ἔτευξαν, νήσους
εἰναλίας εἰργάζετο, νέρθε δὲ πάσας ἐκ νεάτων ὤχλισσε καὶ
εἰσεκύλισε θαλάσσῃ; καὶ τὰς μὲν κατὰ βυσσόν, ἵν’ ἠπείροιο
λάθωνται, πρυμνόθεν ἐρρίζωσε· δὲ δ’ οὐκ ἔθλιψεν ἀνάγκη,
ἀλλ’ ἄφετος πελάγεσσιν ἐπέπλεες, οὔνομα δ’ ἦν σοι Ἀστερίη
τὸ παλαιόν, ἐπεὶ βαθὺν ἥλαο τάφρον οὐρανόθεν φεύγουσα Διὸς
γάμον ἀστέρι ἴση. τόφρα μὲν οὔπω σοι χρυσέη ἐπεμίσγετο
Λητώ, τόφρα δ’ ἔτ’ Ἀστερίη σὺ καὶ οὐδέπω ἔκλεο Δῆλος·
πολλάκι σε Τροιζῆνος ἀπὸ ξανθοῖο πολίχνης ἐρχόμενοι Ἐφύρηνδε
Σαρωνικοῦ ἔνδοθι κόλπου ναῦται ἐπεσκέψαντο, καὶ ἐξ Ἐφύρης
ἀνιόωτες οἱ μὲν ἔτ’ οὐκ ἴδον αὖθι, σὺ δὲ στεινοῖο παρ’
ὀξὺν ἔδραμες Εὐρίποιο πόρον καναχηδὰ ῥέοντος, Χαλκιδικῆς δ’
αὐτῆμαρ ἀνηναμένη ἁλὸς ὕδωρ μέσφ’ ἐς Ἀθηναίων προσενήξαο
Σούνιον ἄκρον ἢ Χίον ἢ νήσοιο διάβροχον ὕδατι μαστὸν
παρθενίης (οὔπω γὰρ ἔην Σάμοσ’, ἧχι σε νύμφαι γείτονες
Ἀγκαίου Μυκαλησσίδες ἐξείνισσαν. ἡνίκα δ’ Ἀπόλλωνι γενέθλιον
οὖδας ὑπέσχες, τοῦτό τοι ἀντημοιβὸν ἁλίπλοοι οὔνομ’
ἔθεντο, οὕνεκεν οὐκέτ’ ἄδηλος ἐπέπλεες, ἀλλ’ ἐνὶ πόντου
κύμασιν Αἰγαίοιο ποδῶν ἐνεθήκαο ῥίζας. οὐδ’ Ἥρην κοτέουσαν
ὑπέτρεσας· ἡ μὲν ἁπάσαις δεινὸν ἐπεβρωμᾶτο λεχωίσιν αἳ
Διὶ παῖδας ἐξέφερον, Λητοῖ δὲ διακριδόν, οὕνεκα μούνη Ζηνὶ
τεκεῖν ἤμελλε φιλαίτερον Ἄρεος υἷα. τῶ ῥα καὶ αὐτὴ μὲν
σκοπιὴν ἔχεν αἰθέρος εἴσω σπερχομένη μέγα δή τι καὶ οὐ
φατόν, εἶργε δὲ Λητὼ τειρομένην ὠδῖσι· δύω δέ οἱ εἵατο
φρουροὶ γαῖαν ἐποπτεύοντες, ὁ μὲν πέδον ἠπείροιο ἥμενος
ὑψηλῆς κορυφῆς ἔπι Θρήικος Αἵμου θοῦρος Ἄρης ἐφύλασσε
σὺν ἔντεσι, τὼ δέ οἱ ἵππω ἑπτάμυχον βορέαο παρὰ σπέος
ηὐλίζοντο· ἡ δ’ ἐπὶ νησάων ἑτέρη σκοπὸς εὐρειάων ἧστο
κόρη Θαύμαντος ἐπαΐξασα Μίμαντι. ἔνθ’ οἱ μὲν πολίεσσιν
ὅσαις ἐπεβάλλετο Λητὼ μίμνον ἀπειλητῆρες, ἀπετρώπων δὲ
δέχεσθαι. φεῦγε μὲν Ἀρκαδίη, φεῦγεν δ’ ὄρος ἱερὸν Αὔγης
Παρθένιον, φεῦγεν δ’ ὁ γέρων μετόπισθε Φενειός. φεῦγε δ’ ὅλη
Πελοπηὶς ὅση παρακέκλιται Ἰσθμῷ, ἔμπλην Αἰγιαλοῦ τε καὶ
Ἄργεος· οὐ γὰρ ἐκείνας ἀτραπιτοὺς ἐπάτησεν, ἐπεὶ λάχεν
Ἴναχον Ἥρη. φεῦγε καὶ Ἀονίη τὸν ἕνα δρόμον, αἱ δ’
ἐφέποντο Δίρκη τε Στροφίη τε μελαμψήφιδος ἔχουσαι Ἰσμηνοῦ
χέρα πατρός, ὁ δ’ εἵπετο πολλὸν ὄπισθεν Ἀσωπὸς βαρύγουνος,
ἐπεὶ πεπάλακτο κεραυνῷ. ἡ δ’ ὑποδινηθεῖσα χοροῦ ἀπεπαύσατο
νύμφη αὐτόχθων Μελίη καὶ ὑπόχλοον ἔσχε παρειὴν ἥλικος
ἀσθμαίνουσα περὶ δρυός, ὡς ἴδε χαίτην σειομένην Ἑλικῶνος.
ἐμαὶ θεαί, εἴπατε Μοῦσαι, ἦ ῥ’ ἐτεὸν ἐγένοντο τότε
δρύες ἡνίκα Νύμφαι; νύμφαι μὲν χαίρουσιν, ὅτε δρύας ὄμβρος
ἀέξει, νύμφαι δ’ αὖ κλαίουσιν, ὅτε δρυσὶν οὐκέτι φύλλα.
ταῖς μὲν ἔτ’ Ἀπόλλων ὑποκόλπιος αἰνὰ χολώθη, φθέγξατο δ’
οὐκ ἀτέλεστον ἀπειλήσας ἐπὶ Θήβῃ· Θήβη, τίπτε τάλαινα τὸν
αὐτίκα πότμον ἐλέγχεις; μήπω μή μ’ ἀέκοντα βιάζεο
μαντεύεσθαι. οὔπω μοι Πυθῶνι μέλει τριποδήιος ἕδρη, οὐδέ τί
πω τέθνηκεν ὄφις μέγας, ἀλλ’ ἔτι κεῖνο θηρίον αἰνογένειον
ἀπὸ Πλειστοῖο καθέρπον Παρνησὸν νιφόεντα περιστέφει ἐννέα
κύκλοις· ἀλλ’ ἔμπης ἐρέω τι τομώτερον ἢ ἀπὸ δάφνης. φεῦγε
πρόσω· ταχινός σε κιχήσομαι αἵματι λούσων τόξον ἐμόν· σὺ δὲ
τέκνα κακογλώσσοιο γυναικὸς ἔλλαχες. οὐ σύ γ’ ἐμεῖο φίλη
τροφὸς οὐδὲ Κιθαιρὼν ἔσσεται· εὐαγέων δὲ καὶ εὐαγέεσσι
μελοίμην. ὣς ἄρ’ ἔφη. Λητὼ δὲ μετάτροπος αὖτις ἐχώρει.
ἀλλ’ ὅτ’ Ἀχαιιάδες μιν ἀπηρνήσαντο πόληες ἐρχομένην, Ἑλίκη
τε Ποσειδάωνος ἑταίρη Βοῦρά τε Δεξαμενοῖο βοόστασις Οἰκιάδαο,
ἂψ δ’ ἐπὶ Θεσσαλίην πόδας ἔτρεπε, φεῦγε δ’ Ἄναυρος καὶ
μεγάλη Λάρισα καὶ αἱ Χειρωνίδες ἄκραι, φεῦγε δὲ καὶ Πηνειὸς
ἑλισσόμενος διὰ Τεμπέων. Ἥρη, σοὶ δ’ ἔτι τῆμος ἀνηλεὲς
ἦτορ ἔκειτο οὐδὲ κατεκλάσθης τε καὶ ᾤκτισας, ἡνίκα
πήχεις ἀμφοτέρους ὀρέγουσα μάτην ἐφθέγξατο τοῖα Νύμφαι
Θεσσαλίδες, ποταμοῦ γένος, εἴπατε πατρὶ κοιμῆσαι μέγα χεῦμα·
περιπλέξασθε γενείῳ λισσόμεναι τὰ Ζηνὸς ἐν ὕδατι τέκνα
τεκέσθαι. Πηνειὲ Φθιῶτα, τί νῦν ἀνέμοισιν ἐρίζεις; ὦ
πάτερ, οὐ μὴν ἵππον ἀέθλιον ἀμφιβέβηκας. ἦ ῥά τοι ὧδ’
αἰεὶ ταχινοὶ πόδες, ἢ ἐπ’ ἐμεῖο μοῦνοι ἐλαφρίζουσι,
πεποίησαι δὲ πέτεσθαι σήμερον ἐξαπίνης;" ὁ δ’ ἀνήκοος. "ὦ
ἐμὸν ἄχθος, ποῖ σε φέρω; μέλεοι γὰρ ἀπειρήκασι τένοντες.
Πήλιον ὦ Φιλύρης νυμφήιον, ἀλλὰ σὺ μεῖνον, μεῖνον, ἐπεὶ
καὶ θῆρες ἐν οὔρεσι πολλάκι σεῖο ὠμοτόκους ὠδῖνας
ἀπηρείσαντο λέαιναι. τὴν δ’ ἄρα καὶ Πηνειὸς ἀμείβετο δάκρυα
λείβων Λητοῖ, Ἀναγκαίη μεγάλη θεός. οὐ γὰρ ἔγωγε πότνια
σὰς ὠδῖνας ἀναίνομαι· οἶδα καὶ ἄλλας λουσαμένας ἀπ’
ἐμεῖο λεχωίδας· ἀλλά μοι Ἥρη δαψιλὲς ἠπείλησεν. ἀπαύγασαι,
οἷος ἔφεδρος οὔρεος ἐξ ὑπάτου σκοπιὴν ἔχει, ὅς κέ με
ῥεῖα βυσσόθεν ἐξερύσειε. τί μήσομαι; ἢ ἀπολέσθαι ἡδύ τί
τοι Πηνειόν; ἴτω πεπρωμένον ἦμαρ· τλήσομαι εἵνεκα σεῖο καὶ
εἰ μέλλοιμι ῥοάων διψαλέην ἄμπωτιν ἔχων αἰώνιον ἔρρειν
καὶ μόνος ἐν ποταμοῖσιν ἀτιμότατος καλέεσθαι. ἠνίδ’ ἐγώ·
τί περισσά; κάλει μόνον Εἰλήθυιαν. εἶπε καὶ ἠρώησε μέμαν
ῥόον. ἀλλά οἱ Ἄρης Παγγαίου προθέλυμνα καρήατα μέλλεν
ἀείρας ἐμβαλέειν δίνῃσιν, ἀποκρύψαι δὲ ῥέεθρα· ὑψόθε δ’
ἐσμαράγησε καὶ ἀσπίδα τύψεν ἀκωκῇ δούρατος· ἡ δ’ ἐλέλιξεν
ἐνόπλιον· ἔτρεμε δ’ Ὄσσης οὔρεα καὶ πεδίον Κραννώνιον αἵ
τε δυσαεῖς ἐσχατιαὶ Πίνδοιο, φόβῳ δ’ ὠρχήσατο πᾶσα Θεσσαλίη·
τοῖος γὰρ ἀπ’ ἀσπίδος ἔβρεμεν ἦχος. ὡς δ’ ὁπότ’ Αἰτναίου
ὄρεος πυρὶ τυφομένοιο σείονται μυχὰ πάντα κατουδαίοιο
γίγαντος εἰς ἑτέρην Βριαρῆος ἐπωμίδα κινυμένοιο, θερμάστραι
τε βρέμουσιν ὑφ’ Ἡφαίστοιο πυράγρης ἔργα θ’ ὁμοῦ, δεινὸν δὲ
πυρίκμητοί τε λέβητες καὶ τρίποδες πίπτοντες ἐπ’ ἀλλήλοις
ἰαχεῦσι· τῆμος ἔγεντ’ ἄραβος σάκεος τόσος εὐκύκλοιο.
Πηνειὸς δ’ οὐκ αὖτις ἐχάζετο, μίμνε δ’ ὁμοίως καρτερὸς ὡς
τὰ πρῶτα, θοὰς δ’ ἐστήσατο δίνας, εἰσόκε οἱ Κοιηὶς
ἐκέκλετο σῴζεο χαίρων, σῴζεο· μὴ σύ γ’ ἐμεῖο πάθῃς κακὸν
εἵνεκα τῆσδε ἀντ’ ἐλεημοσύνης, χάριτος δέ τοι ἔσσετ’
ἀμοιβή. ἦ καὶ πολλὰ πάροιθεν ἐπεὶ κάμεν ἔστιχε νήσους
εἰναλίας· αἱ δ’ οὔ μιν ἐπερχομένην ἐδέχοντο, οὐ λιπαρὸν
νήεσσιν Ἐχινάδες ὅρμον ἔχουσαι, οὐδ’ ἥτις Κέρκυρα
φιλοξεινωτάτη ἄλλων, Ἶρις ἐπεὶ πάσῃσιν ἐφ’ ὑψηλοῖο
Μίμαντος σπερχομένη μάλα πολλὸν ἀπέτραπεν· αἱ δ’ ὑπ’ ὁμοκλῆς
πανσυδίῃ φοβέοντο κατὰ ῥόον ἥντινα τέτμοι. ὠγυγίην
δἤπειτα Κόων, Μεροπηίδα νῆσον, ἵκετο, Χαλκιόπης ἱερὸν μυχὸν
ἡρωίνης. ἀλλά ἑ παιδὸς ἔρυκεν ἔπος τόδε μὴ σύ γε, μῆτερ,
τῇ με τέκοις. οὔτ’ οὖν ἐπιμέμφομαι οὐδὲ μεγαίρω νῆσον,
ἐπεὶ λιπαρή τε καὶ εὔβοτος, εἴ νύ τις ἄλλη· ἀλλά οἱ ἐκ
Μοιρέων τις ὀφειλόμενος θεὸς ἄλλος ἐστί, Σαωτήρων ὕπατον
γένος· ᾧ ὑπὸ μίτρην ἵξεται οὐκ ἀέκουσα Μακηδόνι
κοιρανέεσθαι ἀμφοτέρη μεσόγεια καὶ αἳ πελάγεσσι κάθηνται,
μέχρις ὅπου περάτη τε καὶ ὁππόθεν ὠκέες ἵπποι ἠέλιον
φορέουσιν· ὁ δ’ εἴσεται ἤθεα πατρός. καί νύ ποτε ξυνός τις
ἐλεύσεται ἄμμιν ἄεθλος ὕστερον, ὁππότ’ ἂν οἱ μὲν ἐφ’
Ἑλλήνεσσι μάχαιραν βαρβαρικὴν καὶ Κελτὸν ἀναστήσαντες Ἄρηα
ὀψίγονοι Τιτῆνες ἀφ’ ἑσπέρου ἐσχατόωντος ῥώσωνται
νιφάδεσσιν ἐοικότες ἢ ἰσάριθμοι τείρεσιν, ἡνίκα πλεῖστα
κατ’ ἠέρα βουκολέονται, φρούρια καὶ [κῶμαι Λοκρῶν καὶ
Δελφίδες ἄκραι] καὶ πεδία Κρισσαῖα καὶ ἠπείροι [ο φάραγγες]
ἀμφιπεριστείνωνται, ἴδωσι δὲ πίονα καπνὸν γείτονος
αἰθομένοιο, καὶ οὐκέτι μοῦνον ἀκουῇ, ἀλλ’ ἤδη παρὰ νηὸν
ἀπαυγάζοιντο φάλαγγας δυσμενέων, ἤδη δὲ παρὰ τριπόδεσσιν
ἐμεῖο φάσγανα καὶ ζωστῆρας ἀναιδέας ἐχθομένας τε ἀσπίδας,
αἳ Γαλάτῃσι κακὴν ὁδὸν ἄφρονι φύλῳ στήσονται· τέων αἱ
μὲν ἐμοὶ γέρας, αἱ δ’ ἐπὶ Νείλῳ ἐν πυρὶ τοὺς φορέοντας
ἀποπνεύσαντας ἰδοῦσαι κείσονται βασιλῆος ἀέθλια πολλὰ
καμόντος. ἐσσόμενε Πτολεμαῖε, τά τοι μαντήια φαίνω. αἰνήσεις
μέγα δή τι τὸν εἰσέτι γαστέρι μάντιν ὕστερον ἤματα πάντα.
σὺ δὲ ξυμβάλλεο, μῆτερ· ἔστι διειδομένη τις ἐν ὕδατι νήσος
ἀραιή, πλαζομένη πελάγεσσι· πόδες δέ οἱ οὐχ ἑνὶ χώρῳ,
ἀλλὰ παλιρροίῃ ἐπινήχεται ἀνθέρικος ὥς, ἔνθα νότος,
ἔνθ’ εὖρος, ὅπη φορέῃσι θάλασσα. τῇ με φέροις· κείνην
γὰρ ἐλεύσεαι εἰς ἐθέλουσαν. αἱ μὲν τόσσα λέγοντος
ἀπέτρεχον εἰν ἁλὶ νῆσοι· Ἀστερίη φιλόμολπε, σὺ δ’ Εὐβοίηθε
κατῄεις, Κυκλάδας ὀψομένη περιηγέας, οὔ τι παλαιόν, ἀλλ’
ἔτι τοι μετόπισθε Γεραίστιον εἵπετο φῦκος· ... ... φλεξας
ἐπεὶ περικαίεο % πυρί, τλήμον’ ὑπ’ ὠδίνεσσι βαρυνομένην
ὁρόωσα· Ἥρη, τοῦτό με ῥέξον ὅ τοι φίλον· οὐ γὰρ ἀπειλὰς
ὑμετέρας ἐφύλαξα· πέρα, πέρα εἰς ἐμὲ Λητοῖ. ἔννεπες· ἡ δ’
ἀρητὸν ἄλης ἀπεπαύσατο λυγρῆς, ἕζετο δ’ Ἰνωποῖο παρὰ
ῥόον, ὅντε βάθιστον γαῖα τότ’ ἐξανίησιν, ὅτε πλήθοντι
ῥεέθρῳ Νεῖλος ἀπὸ κρημνοῖο κατέρχεται Αἰθιοπῆος· λύσατο δὲ
ζώνην, ἀπὸ δ’ ἐκλίθη ἔμπαλιν ὤμοις φοίνικος ποτὶ πρέμνον
ἀμηχανίης ὑπὸ λυγρῆς τειρομένη· νότιος δὲ διὰ χροὸς ἔρρεεν
ἱδρώς. εἶπε δ’ ἀλυσθμαίνουσα τί μητέρα, κοῦρε, βαρύνεις;
αὕτη τοι, φίλε, νῆσος ἐπιπλώουσα θαλάσσῃ. γείνεο, γείνεο,
κοῦρε, καὶ ἤπιος ἔξιθι κόλπου. νύμφα Διὸς βαρύθυμε, σὺ δ’
οὐκ ἄρ’ ἔμελλες ἄπυστος δὴν ἔμεναι· τοίη σε προσέδραμεν
ἀγγελιῶτις, εἶπε δ’ ἔτ’ ἀσθμαίνουσα, φόβῳ δ’ ἀνεμίσγετο
μῦθος, Ἥρη τιμηέσσα, πολὺ προὔχουσα θεάων σὴ μὲν ἐγώ, σὰ
δὲ πάντα, σὺ δὲ κρείουσα κάθησαι γνησίη Οὐλύμποιο, καὶ οὐ
χέρα δείδιμεν ἄλλην θηλυτέρην, σὺ δ’, ἄνασσα, τὸν αἴτιον
εἴσεαι ὀργῆς. Λητώ τοι μίτρην ἀναλύεται ἔνδοθι νήσου.
ἄλλαι μὲν πᾶσαί μιν ἀπέστυγον οὐδ’ ἐδέχοντο· Ἀστερίη δ’
ὀνομαστὶ παρερχομένην ἐκάλεσσεν, Ἀστερίη, πόντοιο κακὸν
σάρον· οἶσθα καὶ αὐτή. ἀλλά, φίλη, δύνασαι γάρ, ἀμύνειν,
πότνια, δούλοις ὑμετέροις, οἳ σεῖο πέδον πατέουσιν ἐφετμῇ.
ἦ καὶ ὑπὸ χρύσειον ἐδέθλιον ἷζε κύων ὥς, Ἀρτέμιδος
ἥτις τε, θοῆς ὅτε παύσεται ἄγρης, ἵζει θηρήτειρα παρ’
ἴχνεσιν, οὔατα δ’ αὐτῆς ὀρθὰ μάλ’, αἰὲν ἑτοῖμα θεῆς
ὑποδέχθαι ὀμοκλήν· τῇ ἰκέλη Θαύμαντος ὑπὸ θρόνον ἵζετο
κούρη. κείνη δ’ οὐδέποτε σφετέρης ἐπιλήθεται ἕδρης, οὐδ’
ὅτε οἱ ληθαῖον ἐπὶ πτερὸν ὕπνος ἐρείσῃ, ἀλλ’ αὐτοῦ
μεγάλοιο ποτὶ γλωχῖνα θρόνοιο τυτθὸν ἀποκλίνασα καρήατα
λέχριος εὕδει. οὐδέ ποτε ζώνην ἀναλύεται οὐδὲ ταχείας
ἐνδρομίδας, μή οἵ τι καὶ αἰφνίδιον ἔπος εἴπῃ δεσπότις.
ἡ δ’ ἀλεγεινὸν ἀλαστήσασα προσηύδα οὕτω νῦν, ὦ Ζηνὸς
ὀνείδεα, καὶ γαμέοισθε λάθρια καὶ τίκτοιτε κεκρυμμένα, μηδ’
ὅθι δειλαὶ δυστοκέες μογέουσιν ἀλετρίδες, ἀλλ’ ὅθι φῶκαι
εἰνάλιαι τίκτουσιν, ἐνὶ σπιλάδεσσιν ἐρήμοις. Ἀστερίῃ δ’
οὐδέν τι βαρύνομαι εἵνεκα τῆσδε ἀμπλακίης, οὐδ’ ἔστιν
ὅπως ἀποθύμια ῥέξω, τόσσα δέοι μάλα γάρ τε κακῶς
ἐχαρίσσατο Λητοῖ· ἀλλά μιν ἔκπαγλόν τι σεβίζομαι, οὕνεκ’
ἐμεῖο δέμνιον οὐκ ἐπάτησε, Διὸς δ’ ἀνθείλετο πόντον. ἡ μὲν
ἔφη· κύκνοι δὲ θεοῦ μέλποντες ἀοιδοὶ Μῃόνιον Πακτωλὸν
ἐκυκλώσαντο λιπόντες ἑβδομάκις περὶ Δῆλον, ἐπήεισαν δὲ
λοχείῃ Μουσάων ὄρνιθες, ἀοιδότατοι πετεηνῶν· ἔνθεν ὁ παῖς
τοσσάσδε λύρῃ ἐνεδήσατο χορδὰς ὕστερον, ὁσσάκι κύκνοι ἐπ’
ὠδίνεσσιν ἄεισαν. ὄγδοον οὐκέτ’ ἄεισαν, ὁ δ’ ἔκθορεν, αἱ
δ’ ἐπὶ μακρὸν νύμφαι Δηλιάδες, ποταμοῦ γένος ἀρχαίοιο,
εἶπαν Ἐλειθυίης ἱερὸν μέλος, αὐτίκα δ’ αἰθὴρ χάλκεος
ἀντήχησε διαπρυσίην ὀλολυγήν, οὐδ’ Ἥρη νεμέσησεν, ἐπεὶ
χόλον ἐξέλετο Ζεύς. χρύσεά τοι τότε πάντα θεμείλια γείνετο,
Δῆλε, χρυσῷ δὲ τροχόεσσα πανήμερος ἔρρεε λίμνη, χρύσειον δ’
ἐκόμησε γενέθλιον ἔρνος ἐλαίης, χρυσῷ δὲ πλήμυρε βαθὺς
Ἰνωπὸς ἑλιχθείς. αὐτὴ δὲ χρυσέοιο ἀπ’ οὔδεος εἵλεο
παῖδα, ἐν δ’ ἐβάλευ κόλποισιν, ἔπος δ’ ἐφθέγξαο τοῖον· ᾦ
μεγάλη πολύβωμε πολύπτολι πολλὰ φέρουσα, πίονες ἤπειροί τε
καὶ αἳ περιναίετε νῆσοι· αὐτὴ ἐγὼ τοιήδε, δυσήροτος, ἀλλ’
ἀπ’ ἐμεῖο Δήλιος Απόλλων κεκλήσεται, οὐδέ τις ἄλλη γαιάων
τοσσόνδε θεῷ πεφιλήσεται ἄλλῳ, οὐ Κερχνὶς κρείοντι
Ποσειδάωνι Λεχαίῳ, οὐ πάγος Ἑρμείῃ Κυλλήνιος, οὐ Διὶ
Κρήτη, ὡς ἐγὼ Ἀπόλλωνι· καὶ ἔσσομαι οὐκέτι πλαγκτή. ὧδε
σὺ μὲν κατέλεξας· ὁ δὲ γλυκὺν ἔσπασε μαζόν. τῶ καὶ νησάων
ἁγιωτάτη ἐξέτι κεἰνου κλἠζῃ, Ἀπόλλωνος κουροτρόφος· οὐδέ
σ’ Ἐνυὼ οὐδ’ Ἀίδης οὐδ’ ἵπποι ἐπιστείβουσιν Ἄρηος· ἀλλά
τοι ἀμφιετεῖς δεκατηφόροι αἰὲν ἀπαρχαὶ πέμπονται, πᾶσαι δὲ
χοροὺς ἀνάγουσι πόληες, αἵ τε πρὸς ἠοίην αἵ θ’ ἕσπερον
αἵ τ’ ἀνὰ μέσσην κλήρονς ἐστήσαντο, καὶ οἳ καθύπερθε
βορείης οἰκία θινὸς ἔχουσι, πολυχρνιώτατον αἷμα. οἱ μέν τοι
καλάμην τε καὶ ἱερὰ δράγματα πρῶτοι ἀσταχύων φορέουσιν· ἃ
Δωδώνηθι Πελασγοὶ τηλόθεν ἐκβαίνοντα πολὺ πρώτιστα δέχονται,
γηλεχέες θεράποντες ἀσιγήτοιο λέβητος· δεύτερον Ἱερὸν ἄστυ
καὶ οὔτεα Μηλίδος αἴης ἔρχονται· κεῖθεν δὲ διαπλώουσιν
Ἀβάντων εἰς ἀγαθὸν πεδίον Ληλάντιον· οὐδ’ ἔτι μακρὸς ὁ
πλόος Εὐβοίηθεν, ἐπεὶ σέο γείτονες ὅρμοι. πρῶταί τοι τάδ’
ἔνεικαν ἀπὸ ξανθῶν Ἀριμασπῶν Οὖπίς τε Λοξώ τε καὶ εὐαίων
Ἑκαέργη, θυγατέρες Βορέαο, καὶ ἄρσενες οἱ τότ’ ἄριστοι
ἠιθέων· οὐδ’ οἵ γε παλιμπετὲς οἴκαδ’ ἵκοντο, εὔμοιροι δ’
ἐγένοντο, καὶ ἀκλέες οὔποτ’ ἐκεῖνοι. ἦ τοι Δηλιάδες μέν,
ὅτ’ εὐήχης ὑμέναιος ἤθεα κουράων μορμύσσεται, ἥλικα
χαίτην παρθενικαῖς, παῖδες δὲ θέρος τὸ πρῶτον ἰούλων
ἄρσενες ἠιθέοισιν ἀπαρχόμενοι φορέουσιν. Ἀστερίη θυόεσσα,
σὲ μὲν περί τ’ ἀμφί τε νῆσοι κύκλον ἐποιήσαντο καὶ ὡς
χορὸν ἀμφεβάλοντο· οὔτε σιωπηλὴν οὔτ’ ἄψοφον οὖλος
ἐθείραις ἕσπερος, ἀλλ’ αἰεί σε καταβλέπει ἀμφιβόητον. οἱ
μὲν ὑπαείδουσι νόμον Λυκίοιο γέροντος, ὅν τοι ἀπὸ Ξάνθοιο
θεοπρόπος ἤγαγεν Ὠλήν· αἱ δὲ ποδὶ πλήσσουσι χορίτιδες
ἀσφαλἐς οὖδας. δὴ τότε καὶ στεφάνοισι βαρύνεται ἱρὸν
ἄγαλμα Κύπριδος ἀρχαίης ἀριήκοον, ἥν ποτε Θησεὺς εἵσατο
σὺν παίδεσσιν, ὅτε Κρήτηθεν ἀνέπλει. οἳ χαλεπὸν μύκημα καὶ
ἄγριον υἷα φυγόντες Πασιφάης καὶ γναμπτὸν ἕδος σκολιοῦ
λαβυρίνθου, πότνια, σὸν περὶ βωμὸν ἐγειρομένου κιθαρισμοῦ
κύκλιον ὠρχήσαντο, χοροῦ δ’ ἡγήσατο Θησεύς. ἔνθεν ἀειζώοντα
θεωρίδος ἱερὰ Φοίβῳ Κεκροπίδαι πέμπουσι, τοπήια νηὸς
ἐκείνης. Ἀστερίη πολύβωμε πολύλλιτε, τίς δέ σε ναύτης
ἔμπορος Αἰγαίοιο παρήλυθε νηὶ θεούσῃ; οὐχ οὕτω μεγάλοι μιν
ἐπιπνείουσιν ἀῆται, χρειὼ δ’ ὅττι τάχιστον ἄγει πλόον,
ἀλλὰ τὰ λαίφη ὠκέες ἐστείλαντο καὶ οὐ πάλιν αὖτις
ἔβησαν, πρὶν μέγαν ἢ σέο βωμὸν ὑπὸ πληγῇσιν ἑλίξαι
ῥησσόμενον καὶ πρέμνον ὀδακτάσαι ἁγνὸν ἐλαίης χεῖρας
ἀποστρέψαντας· ἃ Δηλιὰς εὕρετο νύμφη παίγνια κουρίζοντι καὶ
Ἀπόλλωνι γελαστύν. ἱστίη ὦ νήσων εὐέστιε, χαῖρε μὲν
αὐτή, χαίροι δ’ Ἀπόλλων τε καὶ ἣν ἐλοχεύσατο Λητώ. λουτρὰ
τῆς Παλλάδος ὅσσαι λωτροχόοι τᾶς Παλλάδος ἔξιτε πᾶσαι,
ἔξιτε· τᾶν ἵππων ἄρτι φρυασσομενᾶν τᾶν ἱερᾶν ἐσάκουσα,
καὶ ἁ θεὸς εὔτυκος ἕρπειν σοῦσθέ νυν, ὦ ξανθαί, σοῦσθε
Πελασγιάδες. οὔποκ’ Ἀθαναία μεγάλως ἀπενίψατο πάχεις πρὶν
κόνιν ἱππειᾶν ἐξελάσαι λαγόνων, οὐδ’ ὅκα δὴ λύθρῳ
πεπαλαγμένα πάντα φέροισα τεύχεα τῶν ἀδίκων ἦνθ’ ἀπὸ
γηγενέων, ἀλλὰ πολὺ πράτιστον ὑφ’ ἅρματος αὐχένας ἵππων
λυσαμένα παγαῖς ἔκλυσεν Ὠκεανῶ ἱδρῶ καὶ ῥαθάμιγγας,
ἐφοίβασεν δὲ παγέντα πάντα χαλινοφάγων ἀφρὸν ἀπὸ στομάτων.
ὦ ἴτ’ Ἀχαιιάδες, καὶ μὴ μύρα μηδ’ ἀλαβάστρως (συρίγγων
ἀίω φθόγγον ὑπαξονίων ), μὴ μύρα λωτροχόοι τᾷ Παλλάδι μηδ’
ἀλαβάστρως (οὐ γὰρ Ἀθαναία χρίματα μεικτὰ φιλεἶ οἴσετε
μηδὲ κάτοπτρον· ἀεὶ καλὸν ὄμμα τὸ τήνας οὐδ’ ὅκα τὰν
Ἴδᾳ Φρὺξ ἐδίκαζεν ἔριν, οὔτ’ ἐς ὀρείχαλκον μεγάλα θεὸς
οὔτε Σιμοῦντος ἔβλεψεν δίναν ἐς διαφαινομέναν· οὐδ’ Ἥρα·
Κύπρις δὲ διαυγέα χαλκὸν ἑλοῖσα πολλάκι τὰν αὐτὰν δὶς
μετέθηκε κόμαν· ἁ δέ, δὶς ἑξήκοντα διαθρέξασα διαύλως, οἷα
παρ’ Εὐρώτᾳ τοὶ Λακεδαιμόνιοι ἀστέρες, ἐμπεράμως ἐνετρίψατο
λιτὰ λαβοῖσα χρίματα, τᾶς ἰδίας ἔκγονα φυταλιᾶς· ὦ κῶραι,
τὸ δ’ ἔρευθος ἀνέδραμε, πρώιον οἵαν ἢ ῥόδον ἢ σίβδας
κόκκος ἔχει χροΐαν. τῶ καὶ νῦν ἄρσεν τι κομίξατε μῶνον
ἔλαιον, ᾧ Κάστωρ, ᾧ καὶ χρίεται Ἡρακλέης· οἴσετε καὶ
κτένα οἱ παγχρύσεον, ὡς ἀπὸ χαίταν πέξηται, λιπαρὸν
σμασαμένα πλόκαμον. ἔξιθ’ Ἀθαναία· πάρα τοι καταθύμιος ἴλα,
παρθενικαὶ μεγάλων παῖδες Ἀκεστοριδᾶν ὠθάνα, φέρεται δὲ καὶ
ἁ Διομήδεος ἀσπίς, ὡς ἔθος Ἀργείων τοῦτο παλαιότερον
Εὐμήδης ἐδίδαξε, τεὶν κεχαρισμένος ἱρεύς· ὅς ποκα βωλευτὸν
γνοὺς ἐπί οἱ θάνατον δᾶμον ἑτοιμάζοντα φυγᾷ τεὸν ἱρὸν
ἄγαλμα ᾤχετ’ ἔχων, Κρεῖον δ’ εἰς ὄρος ᾠκίσατο· κρεῖον
ὄρος· σὲ δέ, δαῖμον, ἀπορρώγεσσιν ἔθηκεν ἐν πέτραις, αἷς
νῦν οὔνομα Παλλατίδες· ἔξιθ’ Ἀθαναία περσέπτολι,
χρυσεοπήληξ, ἵππων καὶ σακέων ἁδομένα πατάγῳ. σάμερον
ὑδροφόροι μὴ βάπτετε—σάμερον Ἄργος πίνετ’ ἀπὸ κρανᾶν μηδ’
ἀπὸ τῶ ποταμῶ, σάμερον αἱ δῶλαι τὰς κάλπιδας ἢ )ς
Φυσάδειαν ἢ ἐς Ἀμυμώναν οἴσετε τὰν Δαναῶ. καὶ γὰρ δὴ
χρυδῷ τε καὶ ἄνθεσιν ὕδατα μίξας ἡξεῖ φορβαίων Ἴναχος ἐξ
ὀρέων τἀθάνᾳ τὸ λοετρὸν ἄγων καλόν. ἀλλά, Πελασγέ,
φράζεο μὴ οὐκ ἐθέλων τὰν βασίλειαν ἴδῃς. ὅς κεν ἴδῃ
γυμνὰν τὰν Παλλάδα τὰν πολιοῦχον, τὦργος ἐσοψεῖται τοῦτο
πανυστάτιον. πότνἰ Ἀθαναία τὺ μὲν ἔξιθι· μέσφα δ’ ἐγώ τι
ταῖσδ’ ἐρέω. μῦθος δ’ οὐκ ἐμός, ἀλλ’ ἑτέρων. παῖδες,
Ἀθαναία νύμφαν μίαν ἔν ποκα Θήβαις πουλύ τι καὶ περὶ δὴ
φίλατο τᾶν ἑταρᾶν, ματέρα Τειρεσίαο, καὶ οὔποκα χωρὶς
ἔγεντο· ἀλλὰ καὶ ἀρχαίων εὖτ’ ἐπὶ Θεσπιέων ἢ )πὶ
Κορωνείας ἢ εἰς Ἁλίαρτον ἐλαύνοι ἵππως, Βοιωτῶν ἔργα
διερχομένα, ἢ )πὶ Κορωνείας, ἵνα οἱ τεθυωμένον ἄλσος καὶ
βωμοὶ ποταμῷ κεῖντ’ ἐπὶ Κωραλίῳ· πολλάκις ἁ δαίμων νιν ἑῶ
ἐπεβάσατο δίφρω, οὐδ’ ὄαροι νυμφᾶν οὐδὲ χοροστασίαι ἁδεῖαι
τελέθεσκον, ὅκ’ οὐχ ἁγεῖτο Χαρικλώ· ἀλλ’ ἔτι καὶ τήναν
δάκρυα πόλλ’ ἔμενεν, καίπερ Ἀθαναίᾳ καταθύμιον ἔσσαν
ἑταίραν. δή ποκα γὰρ πέπλων λυσαμένα περόνας ἵππω ἐπὶ
κράνᾳ Ἑλικωνίδι καλὰ ῥεοίσᾳ λῶντο· μεσαμβρινὰ δ’ εἶχ’
ὄρος ἁσυχία. ἀμφότεραι λώοντο, μεσαμβριναὶ δ’ ἔσαν ὧραι,
πολλὰ δ’ ἁσυχία τῆνο κατεῖχεν ὄρος. Τειρεσίας δ’ ἔτι μῶνος
ἁμᾶ κυσὶν ἄρτι γένεια περκάζων ἱερὸν χῶρον ἀνεστρέφετο·
διψάσας δ’ ἄφατόν τι ποτὶ ῥόον ἤλυθε κράνας, σχέτλιος· οὐκ
ἐθέλων δ’ εἶδε τὰ μὴ θεμιτά· τὸν δὲ χολωσαμένα περ ὅμως
προσέφασεν Ἀθάνα τίς σε, τὸν ὀφθαλμὼς οὐκέτ’ ἀποισόμενον,
ὦ Εὐηρείδα, χαλεπὰν ὁδὸν ἄγαγε δαίμων;" ἁ μὲν ἔφα,
παιδὸς δ’ ὄμματα νὺξ ἔλαβεν. ἑστάκη δ’ ἄφθογγος, ἐκόλλασαν
γὰρ ἀνῖαι γώνατα καὶ φωνὰν ἔσχεν ἀμηχανία. ἁ νύμφα δ’
ἐβόασε "τί μοι τὸν κῶρον ἔρεξας, πότνια; τοιαῦται δαίμονες
ἐστὲ φίλαι; ὄμματά μοι τῶ παιδὸς ἀφείλεο. τέκνον ἄλαστε,
εἶδες Ἀθαναίας στήθεα καὶ λαγόνας, ἀλλ’ οὐκ ἀέλιον πάλιν
ὄψεαι. ὦ ἐμὲ δειλάν, ὦ ὄρος, ὦ Ἑλικὼν οὐκέτι μοι
παριτέ, ἦ μεγάλ’ ἀντ’ ὀλίγων ἐπράξαο· δόρκας ὀλέσσας καὶ
πρόκας οὐ πολλὰς φάεα παιδὸς ἔχεις. ἆ καὶ ἅμ’
ἀμφοτέραισι φίλον περὶ παῖδα λαβοῖσα μάτηρ μὲν γοερᾶν οἶτον
ἀηδονίδων ἆγε βαρὺ κλαίοισα, θεὰ δ’ ἐλέησεν ἑταίραν καί
νιν Ἀθαναία πρὸς τόδ’ ἔλεξεν ἔπος δῖα γύναι, μετὰ πάντα
βαλεῦ πάλιν ὅσσα δῑ ὀργὰν εἶπας· ἐγὼ δ’ οὔ τοι τέκνον
ἔθηκ’ ἀλαόν. οὐ γὰρ Ἀθαναίᾳ γλυκερὸν πέλει ὄμματα παίδων
ἁρπάζειν· Κρόνιοι δ’ ὧδε λέγοντι νόμοι· ὅς κε τιν’
ἀθανάτων, ὅκα μὴ θεὸς αὐτὸς ἕληται, ἀθρήσῃ, μισθῶ
τοῦτον ἰδεῖν μεγάλω. δῖα γύναι, τὸ μὲν οὐ παλινάγρετον
αὖθι γένοιτο ἔργον· ἐπεὶ μοιρᾶν ὧδ’ ἐπένησε λίνα, ἁνίκα
τὸ πρᾶτόν νιν ἐγείναο· νῦν δὲ κομίζευ, ὦ Εὐηρείδα, τέλθος
ὀφειλόμενον. πόσσα μὲν ἁ Καδμηὶς ἐς ὕστερον ἔμπυρα καυσεῖ,
τόσσα δ’ Ἀρισταῖος, τὸν μόνον εὐχόμενοι παῖδα, τὸν ἁβατὰν
Ἀκταίονα, τυφλὸν ἰδέσθαι. καὶ τῆνος μεγάλας σύνδρομος
Ἀρτέμιδος ἐσσεῖτ’· ἀλλ’ οὐκ αὐτὸν ὅ τε δρόμος αἵ τ’ ἐν
ὄρεσσι ῥυσεῦνται ξυναὶ τᾶμος ἑκαβολίαι, ὁππόκ’ ἂν οὐκ
ἐθέλων περ ἴδῃ χαρίεντα λοετρὰ δαίμονος· ἀλλ’ αὐταὶ τὸν
πρὶν ἄνακτα κύνες τουτάκι δειπνησεῦντι· τὰ δ’ υἱέος ὀστέα
μάτηρ λεξεῖται δρυμὼς πάωτας ἐπερχομένα· ὀλβίσταν ἐρέει σε
καὶ εὐαίωνα γενέσθαι, ἐξ ὀρέων ἀλαὸν παῖδ’ ὑποδεξαμέναν.
ὦ ἑτάρα, τῶ μή τι μινύρεο· τῷδε γὰρ ἄλλα τεῦ χάριν ἐξ
ἐμέθεν πολλὰ μενεῦντι γέρα. μάντιν ἐπεὶ θησῶ νιν ἀοίδιμον
ἐσσομένοισιν, ἦ μέγα τῶν ἄλλων δή τι περισσότερον.
γνωσεῖται δ’ ὄρνιχας, ὅς αἴσιος οἵ τε πέτονται ἤλιθα καὶ
ποίων οὐκ ἀγαθαὶ πτέρυγες. πολλὰ δὲ Βοιωτοῖσι θεοπρόπα,
πολλὰ δὲ Κάδμῳ χρησεῖ, καὶ μεγάλοις ὕστερα Λαβδακίδαις.
δωσῶ καὶ μέγα βάκτρον, ὅ οἱ πόδας ἐς δέον ἀξεῖ, δωσῶ καὶ
βιότω τέρμα πολυχρόνιον. καὶ μόνος, εὖτε θάνῃ, πεπνυμένος
ἐν νεκύεσσι φοιτασεῖ, μεγάλωι τίμιος Ἁγεσίλᾳ. ὥς φαμένα
κατένευσε· τὸ δ’ ἐντελὲς ᾧ κ’ ἔπι νεύσῃ Παλλάς, ἐπεὶ
μώνᾳ Ζεὺς τό γε θυγατέρων δῶκεν Ἀθαναίᾳ, πατρώια πάντα
φέρεσθαι, λωτροχόοι, μάτηρ δ’ οὔτις ἔτικτε θεάν, ἀλλὰ Διὸς
κορυφά. κορυφὰ Διὸς οὐκ ἐπινεύει ψεύδεα κοὐδὲ Διὸς ψεύδετ
αι ἁ θυγάτηρ. ἔρχετ’ Ἀθαναία νῦν ἀτρεκές· ἀλλὰ δέχεσθε
τὰν θεόν, ὦ κῶραι τὦργον ὅσαις μέλεται, σύν τ’ εὐαγορίᾳ
σύν τ’ εὔγμασι σύν τ’ ὀλολυγαῖς. χαῖρε θεά, κάδευ δ’ Ἄργεος
Ἰναχίω. χαῖρε καὶ ἐξελάοισα, καὶ ἐς πάλιν αὖτις ἐλάσσαις
ἵππως, καὶ Δαναῶν κλᾶρον ἅπαντα σάω. εἰς Δημήτρα τῶ καλάθω
κατιόντος ἐπιφθέγξασθε, γυναῖκες, Δάματερ μέγα χαῖρε πολυτρόφε
πουλυμέδιμνε. τὸν κάλαθον κατιόντα χαμαὶ θασεῖσθε βέβαλοι, μηδ’
ἀπὸ τῶ τέγεος μηδ’ ὑψόθεν αὐγάσσησθε μὴ παῖς μηδὲ γυνὰ
μηδ’ ἃ κατεχεύατο χαίταν, μηδ’ ὅκ’ ἀφ’ αὑαλέων στομάτων
πτύωμες ἄπαστοι. ἕσπερος ἐκ νεφέων ἐσκέψατο πανίκα νεῖται,
ἕσπερος, ὅστε πιεῖν Δαμάτερα μῶνος ἔπεισεν, ἁρπαγίμας ὅκ’
ἄπυστα μετέστιχεν ἴχνια κώρας. πότνια, πῶς σε δύναντο πόδες
φέρεν ἔστ’ ἐπὶ δυθμάς, ἔστ’ ἐπὶ τὼς μέλανας καὶ ὅπα τὰ
χρύσεα μᾶλα; οὐ πίες οὔτ’ ἄρ’ ἔδες τῆνον χρόνον οὐδὲ
λοέσσα. τρὶς μὲν δὴ διέβας Ἀχελώιον ἀργυροδίναν, τοσσάκι δ’
ἀενάων ποταμῶν ἐπέρασας ἕκαστον, τρὶς δ’ ἐπὶ Καλλιχόρῳ
χαμάδις ἐκαθίσσαο φρητί αὐσταλέα ἄποτός τε καὶ οὐ φάγες
οὐδὲ λοέσσα. μὴ μὴ ταῦτα λέγωμες ἃ δάκρυον ἄγαγε Δηοῖ·
κάλλιον, ὡς πολίεσσιν ἑαδότα τέθμια δῶκε· κάλλιον, ὡς
καλάμαν τε καὶ ἱερὰ δράγματα πράτα ἀσταχύων ἀπέκοψε καὶ ἐν
βόας ἧκε πατῆσαι, ἁνίκα Τριπτόλεμος ἀγαθὰν ἐδιδάσκετο
τέχναν· κάλλιον, ὡς, ἵνα καί τις ὑπερβασίας ἀλέηται, π
ἰδέσθαι οὔπω τὰν Κνιδίαν, ἔτι Δώτιον ἱρὸν ἔναιον, τὶν δ’
αὐτᾷ καλὸν ἄλσος ἐποιήσαντο Πελασγοὶ δένδρεσιν ἀμφιλαές·
διά κεν μόλις ἦνθεν ὀιστός· ἐν πίτυς, ἐν μεγάλαι πτελέαι
ἔσαν, ἐν δὲ καὶ ὄχναι, ἐν δὲ καλὰ γλυκύμαλα· τὸ δ’ ὥστ’
ἀλέκτρινον ὕδωρ ἐξ ἀμαρᾶν ἀνέθυε. θεὰ δ’ ἐπεμαίνετο χώρῳ
ὅσσον Ἐλευσῖνι, Τριόπῳ θ’ ὅσον, ὁκκόσον Ἔννᾳ. ἀλλ’ ὅκα
Τριοπίδαισιν ὁ δεξιὸς ἄχθετο δαίμων, τουτάκις ἁ χείρων
Ἐρυσίχθονος ἅψατο βωλά· σεύατ’ ἔχων θεράποντας ἐείκοσι,
πάντας ἐν ἀκμᾷ, πάντας δ’ ἀνδρογίγαντας ὅλαν πόλιν ἀρκίος
ἆραι, ἀμφότερον πελέκεσσι καὶ ἀξίναισιν ὁπλίσσας, ἐς δὲ
τὸ Δάματρος ἀναιδέες ἔδραμον ἄλσος. ἦς δέ τις αἴγειρος,
μέγα δένδρεον αἰθέρι κῦρον, τῷ δ’ ἔπι ταὶ νύμφαι ποτὶ
τὤνδιον ἑψιόωντο, ἃ πράτα πλαγεῖσα κακὸν μέλος ἴαχεν
ἄλλαις. ᾅσθετο Δαμάτηρ, ὅτι οἱ ξύλον ἱερὸν ἄλγει, εἶπε
δὲ χωσαμένα "τίς μοι καλὰ δένδρεα κόπτει;" αὐτίκα Νικίππᾳ,
τάν οἱ πόλις ἀράτειραν δαμοσίαν ἔστασαν, ἐείσατο, γέντο δὲ
χειρὶ στέμματα καὶ μάκωνα, κατωμαδίαν δ’ ἔχε κλᾷδα. φᾶ δὲ
παραψύχοισα κακὸν καὶ ἀναιδέα φῶτα τέκνον, ὅτις τὰ θεοῖσιν
ἀνειμένα δένδρεα κόπτεις, τέκνον ἐλίνυσον, τέκνον πολύθεστε
τοκεῦσι, παύεο καὶ θεράποντας ἀπότρεπε, μή τι χαλεφθῇ πότνια
Δαμάτηρ, τᾶς ἱερὸν ἐκκεραΐζεις. τὰν δ’ ἄρ’ ὑποβλέψας
χαλεπώτερον ἠὲ κυναγὸν ὤρεσιν ἐν Τμαρίοισιν ὑποβλέπει
ἄνδρα λέαινα ὠμοτόκος, τᾶς φαντὶ πέλειν βλοσυρώτατον ὄμμα,
χάζευ," ἔφα, "μή τοι πέλεκυν μέγαν ἐν χροΐ πάξω. ταῦτα δ’
ἐμὸν θησεῖ στεγανὸν δόμον, ᾧ ἔνι δαῖτας αἰὲν ἐμοῖς
ἑτάροισιν ἄδην θυμαρέας ἀξῶ. εἶπεν ὁ παῖς, Νέμεσις δὲ
κακὰν ἐγράψατο φωνάν. Δαμάτηρ δ’ ἄφατόν τι κοτέσσατο,
γείνατο δ’ ἁ θεύς· ἴθματα μὲν χέρσω, κεφαλὰ δέ οἱ ἅψατ’
Ὀλύμπω. οἱ μὲν ἄρ’ ἡμιθνῆτες, ἐπεὶ τὰν πότνιαν εἶδον,
ἐξαπίνας ἀπόρουσαν ἐνὶ δρυσὶ χαλκὸν ἀφέντες· ἁ δ’ ἄλλως
μὲν ἔασεν, ἀναγκαίᾳ γὰρ ἕποντο δεσποτικὰν ὑπὸ χεῖρα,
βαρὺν δ’ ἀπαμείψατ’ ἄνακτα ναὶ ναί, τεύχεο δῶμα, κύον,
κύον, ᾧ ἔνι δαῖτας ποιησεῖς· θαμιναὶ γάρ ἐς ὕστερον
εἰλαπίναι τοι. ἁ μὲν τόσσ’ εἰποῖσ’ Ἐρυσίχθονι τεῦχε πονηρά.
αὐτίκα οἱ χαλεπόν τε καὶ ἄγριον ἔμβαλε λιμὸν αἴθωνα
κρατερόν, μεγάλᾳ δ’ ἐστρεύγετο νούσῳ. σχέτλιος, ὅσσα
πάσαιτο τόσων ἔχεν ἵμερος αὖτις. εἴκατι δαῖτα πένοντο,
δυώδεκα δ’ οἶνον ἄφυσσον· τόσσα Διώνυσον γὰρ ἃ καὶ Δάματρα
χαλέπτελ· καὶ γὰρ τᾷ Δάματρι συνωργίσθη Διόνυσος. οὔτε νιν
εἰς ἐράνως οὔτε ξυνδείπνια πέμπον αἰδόμενοι γονέες, προχανὰ
δ’ εὑρίσκετο πᾶσα. ἦνθον Ἰτωνιάδος νιν Ἀθαναίας ἐπ’ ἄεθλα
Ὀρμενίδαι καλέοντες· ἀπ’ ὦν ἀρνήσατο μάτηρ οὐκ ἔνδοι,
χθιζὸς γὰρ ἐπὶ Κραννῶνα βέβακε τέλθος ἀπαιτησῶν ἑκατὸν
βόας. ἦνθε Πολυξώ, μάτηρ Ἀκτορίωνος, ἐπεὶ γάμον ἄρτυε
παιδί, ἀμφότερον Τριόπαν τε καὶ υἱέα κικλήσκοισα. τὰν δὲ
γυνὰ βαρύθυμος ἀμείβετο δάκρυ χέοισα νεῖταί τοι Τριόπας,
Ἐρυσίχθονα δ’ ἤλασε κάπρος Πίνδον ἀν’ εὐάγκειαν, ὁ δ’
ἐννέα φάεα κεῖται. δειλαία φιλότεκνε, τί δ’ οὐκ ἐψεύσαο,
μᾶτερ; δαίνυεν εἰλαπίναν τις· ἐν ἀλλοτρίοις Ἐρυσίχθων.
ἄγετό τις νύμφαν· Ἐρυσίχθονα δίσκος ἔτυψεν, ἢ ἔπεσ’ ἐξ
ἵππων, ἢ ἐν Ὄθρυϊποίμνἰ ἀμιθρεῖ. ἐνδόμυχος δἤπειτα
πανάμερος εἰλαπιναστὰς ἤσθιε μυρία πάντα· κακὰ δ’ ἐξάλλετο
γαστὴρ αἰεὶ μᾶλλον ἔδοντι, τὰ δ’ ἐς βυθὸν οἷα θαλάσσας
ἀλεμάτως ἀχάριστα κατέρρεεν εἴδατα πάντα. ὡς δὲ Μίμαντι
χιών, ὡς ἀελίῳ ἔνι πλαγγών, καὶ τούτων ἔτι μεῖζον
ἐτάκετο μέσφ’ ἐπὶ νευράς· δειλαίῳ ἶνές τε καὶ ὀστέα
μῶνον ἔλειφθεν. κλαῖε μὲν ἁ μάτηρ, βαρὺ δ’ ἔστενον αἱ δ(??)
ἀδελφαὶ χὡ μαστὸς τὸν ἔπωνε καὶ αἱ δέκα πολλάκι δῶλαι.
καὶ δ’ αὐτὸς Τριόπας πολιαῖς ἐπὶ χεῖρας ἔβαλλε, τοῖα τὸν
οὐκ ἀίοντα Ποσειδάωνα καλιστρέων· ψευδοπάτωρ ἰδὲ τόνδε τεοῦ
τρίτον, εἴπερ ἐγὼ μὲν σεῦ τε καὶ Αἰολίδος Κανάκας γένος,
αὐτὰρ ἐμεῖο τοῦτο τὸ δείλαιον γένετο βρέφος· αἴθε γὰρ
αὐτὸν βλητὸν ὑπ’ Ἀπόλλωνος ἐμαὶ χέρες ἐκτερέιξαν· νῦν δὲ
κακὰ βούβρωστις ἐν ὀφθαλμοῖσι κάθηται. ἤ οἱ ἀπόστασον
χαλεπὰν νόσον ἠέ νιν αὐτὸς βόσκε λαβών· ἁμαὶ γὰρ
ἀπειρήκαντι τράπεζαι. χῆραι μὲν μάνδραι, κενεαὶ δέ μοι
αὔλιες ἤδη τετραπόδων, ἤδη γὰρ ἀπαρνήσαντο μάγειροι. ἀλλὰ
καὶ οὐρῆας μεγαλᾶν ὑπέλυσαν ἁμαξᾶν, καὶ τὰν βῶν ἔφαγεν,
τὰν Ἑστίᾳ ἔτρεφε μάτηρ, καὶ τὰν ἀεθλοφόρον καὶ τὸν
πολεμήιον ἵππον, καὶ τὰν αἴλουρον, τὰν ἔτρεμε θηρία μικκά.
μέσφ’ ὅκα μὲν Τριόπαο δόμοις ἔνι χρήματα κεῖτο, μῶνοι ἄρ’
οἰκεῖοι θάλαμοι κακὸν ἠπίσταντο. ἀλλ’ ὅκα τὸν βαθὺν οἶκον
ἀνεξήραναν ὀδόντες, καὶ τόχ’ ὁ τῶ βασιλῆος ἐνὶ τριόδοισι
καθῆστο αἰτίζων ἀκόλως τε καὶ ἔκβολα λύματα δαιτός.
Δάματερ, μὴ τῆνος ἐμὶν φίλος, ὅς τοι ἀπεχθής, εἴη μηδ’
ὁμότοιχος· ἐμοὶ κακογείτονες ἐχθροί. ᾅσατε παρθενικαί, καὶ
ἐπιφθέγξασθε τεκοῖσαι Δάματερ μέγα χαῖρε πολυτρόφε
πουλυμέδιμνε. χὠς αἱ τὸν κάλαθον λευκότριχες ἵπποι ἄγοντι
τέσσαρες, ὣς ἁμὶν μεγάλα θεὸς εὐρυάνασσα λευκὸν ἔαρ,
λευκὸν δὲ θέρος καὶ χεῖμα φέροισα ἡξεῖ καὶ φθινόπωρον,
ἔτος δ’ εἰς ἄλλο φυλαξεῖ. ὡς δ’ ἀπεδίλωτοι καὶ ἀνάμπυκες
ἄστυ πατεῦμες, ὣς πόδας, ὣς κεφαλὰς παναπηρέας ἕξομες
αἰεί. ὡς δ’ αἱ λικνοφόροι χρυσῶ πλέα λίκνα φέροντι, ὣς
ἁμὲς τὸν χρυσὸν ἀφειδέα πασαίμεσθα. μέσφα τὰ τᾶς πόλιος
πρυτανήια τὰς ἀτελέστως, τὰς δὲ τελεσφορέας ποτὶ τὰν θεὸν
ἄχρις ὁμαρτεῖν, αἵτινες ἑξήκοντα κατώτεραι· αἱ δὲ βαρεῖαι
χἄτις Ἐλειθυίᾳ τείνει χέρα χἄτις ἐν ἄλγει. ὣς ἅλις,
ὡς αὐτᾶν ἱκανὸν γόνυ· ταῖσι δὲ Δηὼ δωσεῖ πάντ’ ἐπίμεστα
καὶ ὡς ποτὶ ναὸν ἵκωνται. χαῖρε θεὰ καὶ τάνδε σάω πόλιν
ἔν θ’ ὁμονοίᾳ ἔν τ’ εὐηπελίᾳ, φέρε δ’ ἀγρόθι νόστιμα
πάντα· φέρβε βόας, φέρε μᾶλα, φέρε στάχυν, οἶσε θερισμόν,
φέρβε καὶ εἰράναν, ἵν’ ὃς ἄροσε τῆνος ἀμάσῃ. ἵλαθί
μοι τρίλλιστε μέγα κρείοισα θεάων.