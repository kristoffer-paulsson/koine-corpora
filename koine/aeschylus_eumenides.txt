πρῶτον μὲν εὐχῇ τῇδε πρεσβεύω θεῶν τὴν πρωτόμαντιν Γαῖαν·
ἐκ δὲ τῆς Θέμιν, ἣ δὴ τὸ μητρὸς δευτέρα τόδ’ ἕζετο
μαντεῖον, ὡς λόγος τις· ἐν δὲ τῷ τρίτῳ λάχει, θελούσης,
οὐδὲ πρὸς βίαν τινός, Τιτανὶς ἄλλη παῖς Χθονὸς καθέζετο,
Φοίβη· δίδωσι δ’ ἣ γενέθλιον δόσιν Φοίβῳ· τὸ Φοίβης δ’
ὄνομ’ ἔχει παρώνυμον. λιπὼν δὲ λίμνην Δηλίαν τε χοιράδα,
κέλσας ἐπ’ ἀκτὰς ναυπόρους τὰς Παλλάδος, ἐς τήνδε γαῖαν
ἦλθε Παρνησοῦ θ’ ἕδρας. πέμπουσι δ’ αὐτὸν καὶ σεβίζουσιν
μέγα κελευθοποιοὶ παῖδες Ἡφαίστου, χθόνα ἀνήμερον τιθέντες
ἡμερωμένην. μολόντα δ’ αὐτὸν κάρτα τιμαλφεῖ λεώς, Δελφός τε
χώρας τῆσδε πρυμνήτης ἄναξ. τέχνης δέ νιν Ζεὺς ἔνθεον
κτίσας φρένα ἵζει τέταρτον τοῖσδε μάντιν ἐν θρόνοις· Διὸς
προφήτης δ’ ἐστὶ Λοξίας πατρός. τούτους ἐν εὐχαῖς
φροιμιάζομαι θεούς. Παλλὰς προναία δ’ ἐν λόγοις πρεσβεύεται·
σέβω δὲ νύμφας, ἔνθα Κωρυκὶς πέτρα κοίλη, φίλορνις, δαιμόνων
ἀναστροφή· Βρόμιος ἔχει τὸν χῶρον, οὐδ’ ἀμνημονῶ, ἐξ οὗτε
Βάκχαις ἐστρατήγησεν θεός, λαγὼ δίκην Πενθεῖ καταρράψας
μόρον· Πλειστοῦ τε πηγὰς καὶ Ποσειδῶνος κράτος καλοῦσα καὶ
τέλειον ὕψιστον Δία, ἔπειτα μάντις ἐς θρόνους καθιζάνω. καὶ
νῦν τυχεῖν με τῶν πρὶν εἰσόδων μακρῷ ἄριστα δοῖεν· κεἰ
παρ’ Ἑλλήνων τινές, ἴτων πάλῳ λαχόντες, ὡς νομίζεται.
μαντεύομαι γὰρ ὡς ἂν ἡγῆται θεός. ἦ δεινὰ λέξαι, δεινὰ δ’
ὀφθαλμοῖς δρακεῖν, πάλιν μ’ ἔπεμψεν ἐκ δόμων τῶν Λοξίου, ὡς
μήτε σωκεῖν μήτε μ’ ἀκταίνειν βάσιν, τρέχω δὲ χερσίν, οὐ
ποδωκείᾳ σκελῶν· δείσασα γὰρ γραῦς οὐδέν, ἀντίπαις μὲν
οὖν. ἐγὼ μὲν ἕρπω πρὸς πολυστεφῆ μυχόν· ὁρῶ δ’ ἐπ’
ὀμφαλῷ μὲν ἄνδρα θεομυσῆ ἕδραν ἔχοντα προστρόπαιον,
αἵματι στάζοντα χεῖρας καὶ νεοσπαδὲς ξίφος ἔχοντ’ ἐλαίας θ’
ὑψιγέννητον κλάδον, λήνει μεγίστῳ σωφρόνως ἐστεμμένον,
ἀργῆτι μαλλῷ· τῇδε γὰρ τρανῶς ἐρῶ. πρόσθεν δὲ τἀνδρὸς
τοῦδε θαυμαστὸς λόχος εὕδει γυναικῶν ἐν θρόνοισιν ἥμενος.
οὔτοι γυναῖκας, ἀλλὰ Γοργόνας λέγω, οὐδ’ αὖτε Γοργείοισιν
εἰκάσω τύποις. εἶδόν ποτ’ ἤδη Φινέως γεγραμμένας δεῖπνον
φερούσας· ἄπτεροί γε μὴν ἰδεῖν αὗται, μέλαιναι δ’ ἐς τὸ
πᾶν βδελύκτροποι· ῥέγκουσι δ’ οὐ πλατοῖσι φυσιάμασιν· ἐκ δ’
ὀμμάτων λείβουσι δυσφιλῆ λίβα· καὶ κόσμος οὔτε πρὸς θεῶν
ἀγάλματα φέρειν δίκαιος οὔτ’ ἐς ἀνθρώπων στέγας. τὸ φῦλον
οὐκ ὄπωπα τῆσδ’ ὁμιλίας οὐδ’ ἥτις αἶα τοῦτ’ ἐπεύχεται
γένος τρέφουσ’ ἀνατεὶ μὴ μεταστένειν πόνον. τἀντεῦθεν ἤδη
τῶνδε δεσπότῃ δόμων αὐτῷ μελέσθω Λοξίᾳ μεγασθενεῖ.
ἰατρόμαντις δ’ ἐστὶ καὶ τερασκόπος καὶ τοῖσιν ἄλλοις
δωμάτων καθάρσιος. οὔτοι προδώσω· διὰ τέλους δέ σοι φύλαξ
ἐγγὺς παρεστὼς καὶ πρόσω δ’ ἀποστατῶν ἐχθροῖσι τοῖς σοῖς
οὐ γενήσομαι πέπων. καὶ νῦν ἁλούσας τάσδε τὰς μάργους
ὁρᾷς· ὕπνῳ πεσοῦσαι δ’ αἱ κατάπτυστοι κόραι, γραῖαι
παλαιαὶ παῖδες, αἷς οὐ μείγνυται θεῶν τις οὐδ’ ἄνθρωπος
οὐδὲ θήρ ποτε. κακῶν δ’ ἕκατι κἀγένοντ’, ἐπεὶ κακὸν σκότον
νέμονται Τάρταρόν θ’ ὑπὸ χθονός, μισήματ’ ἀνδρῶν καὶ θεῶν
Ὀλυμπίων. ὅμως δὲ φεῦγε μηδὲ μαλθακὸς γένῃ. ἐλῶσι γάρ σε
καὶ δῑ ἠπείρου μακρᾶς βιβῶντ’ ἀν’ αἰεὶ τὴν πλανοστιβῆ
χθόνα ὑπέρ τε πόντον καὶ περιρρύτας πόλεις. καὶ μὴ πρόκαμνε
τόνδε βουκολούμενος πόνον· μολὼν δὲ Παλλάδος ποτὶ πτόλιν
ἵζου παλαιὸν ἄγκαθεν λαβὼν βρέτας. κἀκεῖ δικαστὰς τῶνδε
καὶ θελκτηρίους μύθους ἔχοντες μηχανὰς εὑρήσομεν, ὥστ’ ἐς
τὸ πᾶν σε τῶνδ’ ἀπαλλάξαι πόνων· καὶ γὰρ κτανεῖν σ’ ἔπεισα
μητρῷον δέμας. ἄναξ Ἄπολλον, οἶσθα μὲν τὸ μὴ ’δικεῖν·
ἐπεὶ δ’ ἐπίστᾳ, καὶ τὸ μὴ ’μελεῖν μάθε. σθένος δὲ ποιεῖν
εὖ φερέγγυον τὸ σόν. μέμνησο, μὴ φόβος σε νικάτω φρένας. σὺ
δ’, αὐτάδελφον αἷμα καὶ κοινοῦ πατρός, Ἑρμῆ, φύλασσε· κάρτα
δ’ ὢν ἐπώνυμος πομπαῖος ἴσθι, τόνδε ποιμαίνων ἐμὸν
ἱκέτην—σέβει τοι Ζεὺς τόδ’ ἐκνόμων σέβας— ὁρμώμενον
βροτοῖσιν εὐπόμπῳ τύχῃ. εὕδοιτ’ ἄν, ὠή, καὶ καθευδουσῶν
τί δεῖ; ἐγὼ δ’ ὑφ’ ὑμῶν ὧδ’ ἀπητιμασμένη ἄλλοισιν ἐν
νεκροῖσιν, ὧν μὲν ἔκτανον ὄνειδος ἐν φθιτοῖσιν οὐκ
ἐκλείπεται, αἰσχρῶς δ’ ἀλῶμαι· προυννέπω δ’ ὑμῖν ὅτι ἔχω
μεγίστην αἰτίαν κείνων ὕπο· παθοῦσα δ’ οὕτω δεινὰ πρὸς τῶν
φιλτάτων, οὐδεὶς ὑπέρ μου δαιμόνων μηνίεται, κατασφαγείσης
πρὸς χερῶν μητροκτόνων. ὁρᾶτε πληγὰς τάσδε καρδίας ὅθεν.
εὕδουσα γὰρ φρὴν ὄμμασιν λαμπρύνεται, ἐν ἡμέρᾳ δὲ μοῖρ’
ἀπρόσκοπος βροτῶν. ἦ πολλὰ μὲν δὴ τῶν ἐμῶν ἐλείξατε,
χοάς τ’ ἀοίνους, νηφάλια μειλίγματα, καὶ νυκτίσεμνα δεῖπν’
ἐπ’ ἐσχάρᾳ πυρὸς ἔθυον, ὥραν οὐδενὸς κοινὴν θεῶν. καὶ
πάντα ταῦτα λὰξ ὁρῶ πατούμενα. ὁ δ’ ἐξαλύξας οἴχεται
νεβροῦ δίκην, καὶ ταῦτα κούφως ἐκ μέσων ἀρκυστάτων ὤρουσεν
ὑμῖν ἐγκατιλλώψας μέγα. ἀκούσαθ’ ὡς ἔλεξα τῆς ἐμῆς περὶ
ψυχῆς, φρονήσατ’, ὦ κατὰ χθονὸς θεαί. ὄναρ γὰρ ὑμᾶς νῦν
Κλυταιμήστρα καλῶ. (μυγμός.) μύζοιτ’ ἄν, ἁνὴρ δ’ οἴχεται
φεύγων πρόσω· φίλοι γάρ εἰσιν οὐκ ἐμοῖς προσεικότες.
(μυγμός.) ἄγαν ὑπνώσσεις κοὐ κατοικτίζεις πάθος· φονεὺς δ’
Ὀρέστης τῆσδε μητρὸς οἴχεται. (ὠγμός.) ᾤζεις, ὑπνώσσεις·
οὐκ ἀναστήσῃ τάχος; τί σοι πέπρωται πρᾶγμα πλὴν τεύχειν
κακά; (ὠγμός.) ὕπνος πόνος τε κύριοι συνωμόται δεινῆς
δρακαίνης ἐξεκήραναν μένος. (μυγμὸς διπλοῦς ὀξύς.) λαβὲ λαβὲ
λαβὲ λαβέ, φράζου. ὄναρ διώκεις θῆρα, κλαγγαίνεις δ’ ἅπερ
κύων μέριμναν οὔποτ’ ἐκλείπων πόνου. τί δρᾷς; ἀνίστω, μή
σε νικάτω πόνος, μηδ’ ἀγνοήσῃς πῆμα μαλθαχθεῖσ’ ὕπνῳ.
ἄλγησον ἧπαρ ἐνδίκοις ὀνείδεσιν· τοῖς σώφροσιν γὰρ
ἀντίκεντρα γίγνεται. σὺ δ’ αἱματηρὸν πνεῦμ’ ἐπουρίσασα τῷ,
ἀτμῷ κατισχναίνουσα, νηδύος πυρί, ἕπου, μάραινε δευτέροις
διώγμασιν. ἔγειρ’, ἔγειρε καὶ σὺ τήνδ’, ἐγὼ δὲ σέ.
εὕδεις; ἀνίστω, κἀπολακτίσασ’ ὕπνον, ἰδώμεθ’ εἴ τι τοῦδε
φροιμίου ματᾷ. ἰοὺ ἰοὺ πύπαξ. ἐπάθομεν, φίλαι,— ἦ πολλὰ
δὴ παθοῦσα καὶ μάτην ἐγώ,— ἐπάθομεν πάθος δυσαχές, ὦ
πόποι, ἄφερτον κακόν· ἐξ ἀρκύων πέπτωκεν οἴχεταί θ’ ὁ
θήρ.— ὕπνῳ κρατηθεῖσ’ ἄγραν ὤλεσα. ἰὼ παῖ Διός,
ἐπίκλοπος πέλῃ,— νέος δὲ γραίας δαίμονας καθιππάσω,— τὸν
ἱκέταν σέβων, ἄθεον ἄνδρα καὶ τοκεῦσιν πικρόν· τὸν
μητραλοίαν δ’ ἐξέκλεψας ὢν θεός.— τί τῶνδ’ ἐρεῖ τις δικαίως
ἔχειν; ἐμοὶ δ’ ὄνειδος ἐξ ὀνειράτων μολὸν ἔτυψεν δίκαν
διφρηλάτου μεσολαβεῖ κέντρῳ ὑπὸ φρένας, ὑπὸ λοβόν.— πάρεστι
μαστίκτορος δαΐου δαμίου βαρὺ τὸ περίβαρυ κρύος ἔχειν.
τοιαῦτα δρῶσιν οἱ νεώτεροι θεοί, κρατοῦντες τὸ πᾶν δίκας
πλέον φονολιβῆ θρόνον περὶ πόδα, περὶ κάρα.— πάρεστι γᾶς
ὀμφαλὸν προσδρακεῖν αἱμάτων βλοσυρὸν ἀρόμενον ἄγος ἔχειν.
ἐφεστίῳ δὲ μάντις ὢν μιάσματι μυχὸν ἐχράνατ’ αὐτόσσυτος,
αὐτόκλητος, παρὰ νόμον θεῶν βρότεα μὲν τίων, παλαιγενεῖς δὲ
μοίρας φθίσας. κἀμοί γε λυπρός, καὶ τὸν οὐκ ἐκλύσεται, ὑπό
τε γᾶν φυγὼν οὔ ποτ’ ἐλευθεροῦται. ποτιτρόπαιος ὢν δ’
ἕτερον ἐν κάρᾳ μιάστορ’ ἐκ γένους πάσεται. ἔξω, κελεύω,
τῶνδε δωμάτων τάχος χωρεῖτ’, ἀπαλλάσσεσθε μαντικῶν μυχῶν, μὴ
καὶ λαβοῦσα πτηνὸν ἀργηστὴν ὄφιν, χρυσηλάτου θώμιγγος
ἐξορμώμενον, ἀνῇς ὑπ’ ἄλγους μέλαν’ ἀπ’ ἀνθρώπων ἀφρόν,
ἐμοῦσα θρόμβους οὓς ἀφείλκυσας φόνου. οὔτοι δόμοισι τοῖσδε
χρίμπτεσθαι πρέπει· ἀλλ’ οὗ καρανιστῆρες ὀφθαλμωρύχοι δίκαι
σφαγαί τε σπέρματός τ’ ἀποφθορᾷ παίδων κακοῦται χλοῦνις, ἠδ’
ἀκρωνία, λευσμός τε, καὶ μύζουσιν οἰκτισμὸν πολὺν ὑπὸ
ῥάχιν παγέντες. ἆρ’ ἀκούετε οἵας ἑορτῆς ἔστ’ ἀπόπτυστοι
θεοῖς στέργηθρ’ ἔχουσαι; πᾶς δ’ ὑφηγεῖται τρόπος μορφῆς.
λέοντος ἄντρον αἱματορρόφου οἰκεῖν τοιαύτας εἰκός, οὐ
χρηστηρίοις ἐν τοῖσδε πλησίοισι τρίβεσθαι μύσος. χωρεῖτ’ ἄνευ
βοτῆρος αἰπολούμεναι. ποίμνης τοιαύτης δ’ οὔτις εὐφιλὴς
θεῶν. ἄναξ Ἄπολλον, ἀντάκουσον ἐν μέρει. αὐτὸς σὺ τούτων
οὐ μεταίτιος πέλῃ, ἀλλ’ εἷς τὸ πᾶν ἔπραξας ὢν παναίτιος.
πῶς δή; τοσοῦτο μῆκος ἔκτεινον λόγου. ἔχρησας ὥστε τὸν
ξένον μητροκτονεῖν. ἔχρησα ποινὰς τοῦ πατρὸς πρᾶξαι. τί μήν
; κἄπειθ’ ὑπέστης αἵματος δέκτωρ νέου. καὶ προστραπέσθαι
τούσδ’ ἐπέστελλον δόμους. καὶ τὰς προπομποὺς δῆτα τάσδε
λοιδορεῖς; οὐ γὰρ δόμοισι τοῖσδε πρόσφορον μολεῖν. ἀλλ’
ἔστιν ἡμῖν τοῦτο προστεταγμένον. τίς ἥδε τιμή; κόμπασον
γέρας καλόν. τοὺς μητραλοίας ἐκ δόμων ἐλαύνομεν. τί γὰρ
γυναικὸς ἥτις ἄνδρα νοσφίσῃ; οὐκ ἂν γένοιθ’ ὅμαιμος
αὐθέντης φόνος. ἦ κάρτ’ ἄτιμα καὶ παρ’ οὐδὲν εἰργάσω
Ἥρας τελείας καὶ Διὸς πιστώματα. Κύπρις δ’ ἄτιμος τῷδ’
ἀπέρριπται λόγῳ, ὅθεν βροτοῖσι γίγνεται τὰ φίλτατα. εὐνὴ
γὰρ ἀνδρὶ καὶ γυναικὶ μόρσιμος ὅρκου ’στὶ μείζων τῇ δίκῃ
φρουρουμένη. εἰ τοῖσιν οὖν κτείνουσιν ἀλλήλους χαλᾷς τὸ μὴ
τίνεσθαι μηδ’ ἐποπτεύειν κότῳ, οὔ φημ’ Ὀρέστην σ’ ἐνδίκως
ἀνδρηλατεῖν. τὰ μὲν γὰρ οἶδα κάρτα σ’ ἐνθυμουμένην, τὰ δ’
ἐμφανῶς πράσσουσαν ἡσυχαιτέραν. δίκας δὲ Παλλὰς τῶνδ’
ἐποπτεύσει θεά. τὸν ἄνδρ’ ἐκεῖνον οὔ τι μὴ λίπω ποτέ. σὺ
δ’ οὖν δίωκε καὶ πόνον πλείω τίθου. τιμὰς σὺ μὴ σύντεμνε
τὰς ἐμὰς λόγῳ. οὐδ’ ἂν δεχοίμην ὥστ’ ἔχειν τιμὰς σέθεν.
μέγας γὰρ ἔμπας πὰρ Διὸς θρόνοις λέγῃ. ἐγὼ δ’, ἄγει γὰρ
αἷμα μητρῷον, δίκας μέτειμι τόνδε φῶτα κἀκκυνηγετῶ. ἐγὼ δ’
ἀρήξω τὸν ἱκέτην τε ῥύσομαι· δεινὴ γὰρ ἐν βροτοῖσι κἀν
θεοῖς πέλει τοῦ προστροπαίου μῆνις, εἰ προδῶ σφ’ ἑκών.
ἄνασσ’ Ἀθάνα, Λοξίου κελεύμασιν ἥκω, δέχου δὲ πρευμενῶς
ἀλάστορα, οὐ προστρόπαιον οὐδ’ ἀφοίβαντον χέρα, ἀλλ’ ἀμβλὺς
ἤδη προστετριμμένος τε πρὸς ἄλλοισιν οἴκοις καὶ πορεύμασιν
βροτῶν. ὅμοια χέρσον καὶ θάλασσαν ἐκπερῶν, σῴζων ἐφετμὰς
Λοξίου χρηστηρίους, πρόσειμι δῶμα καὶ βρέτας τὸ σόν, θεά.
αὐτοῦ φυλάσσων ἀναμένω τέλος δίκης. εἶεν· τόδ’ ἐστὶ
τἀνδρὸς ἐκφανὲς τέκμαρ. ἕπου δὲ μηνυτῆρος ἀφθέγκτου
φραδαῖς. τετραυματισμένον γὰρ ὡς κύων νεβρὸν πρὸς αἷμα καὶ
σταλαγμὸν ἐκματεύομεν. πολλοῖς δὲ μόχθοις ἀνδροκμῆσι φυσιᾷ
σπλάγχνον· χθονὸς γὰρ πᾶς πεποίμανται τόπος, ὑπέρ τε πόντον
ἀπτέροις ποτήμασιν ἦλθον διώκουσ’, οὐδὲν ὑστέρα νεώς. καὶ
νῦν ὅδ’ ἐνθάδ’ ἐστί που καταπτακών. ὀσμὴ βροτείων αἱμάτων
με προσγελᾷ. ὅρα ὅρα μάλ’ αὖ, λεύσσετε πάντα, μὴ λάθῃ
φύγδα βὰς [ὁ ] ματροφόνος ἀτίτας. ὁ δ’ αὖτέ γ’ [οὖν]
ἀλκὰν ἔχων περὶ βρέτει πλεχθεὶς θεᾶς ἀμβρότου ὑπόδικος
θέλει γενέσθαι χρεῶν. τὸ δ’ οὐ πάρεστιν· αἷμα μητρῷον χαμαὶ
δυσαγκόμιστον, παπαῖ, τὸ διερὸν πέδοι χύμενον οἴχεται. ἀλλ’
ἀντιδοῦναι δεῖ σ’ ἀπὸ ζῶντος ῥοφεῖν ἐρυθρὸν ἐκ μελέων
πέλανον· ἀπὸ δὲ σοῦ φεροίμαν βοσκὰν πώματος δυσπότου· καὶ
ζῶντά σ’ ἰσχνάνασ’ ἀπάξομαι κάτω, ἀντίποιν’ ὡς τίνῃς
ματροφόνου δύας. ὄψει δὲ κεἴ τις ἄλλος ἤλιτεν βροτῶν ἢ
θεὸν ἢ ξένον τιν’ ἀσεβῶν† ἢ τοκέας φίλους, ἔχονθ’
ἕκαστον τῆς δίκης ἐπάξια. μέγας γὰρ Ἅιδης ἐστὶν εὔθυνος
βροτῶν ἔνερθε χθονός, δελτογράφῳ δὲ πάντ’ ἐπωπᾷ φρενί.
ἐγὼ διδαχθεὶς ἐν κακοῖς ἐπίσταμαι πολλοὺς καθαρμούς, καὶ
λέγειν ὅπου δίκη σιγᾶν θ’ ὁμοίως· ἐν δὲ τῷδε πράγματι
φωνεῖν ἐτάχθην πρὸς σοφοῦ διδασκάλου. βρίζει γὰρ αἷμα καὶ
μαραίνεται χερός, μητροκτόνον μίασμα δ’ ἔκπλυτον πέλει·
ποταίνιον γὰρ ὂν πρὸς ἑστίᾳ θεοῦ Φοίβου καθαρμοῖς ἠλάθη
χοιροκτόνοις. πολὺς δέ μοι γένοιτ’ ἂν ἐξ ἀρχῆς λόγος,
ὅσοις προσῆλθον ἀβλαβεῖ ξυνουσίᾳ. [χρόνος καθαιρεῖ πάντα
γηράσκων ὁμοῦ.] καὶ νῦν ἀφ’ ἁγνοῦ στόματος εὐφήμως καλῶ
χώρας ἄνασσαν τῆσδ’ Ἀθηναίαν ἐμοὶ μολεῖν ἀρωγόν· κτήσεται
δ’ ἄνευ δορὸς αὐτόν τε καὶ γῆν καὶ τὸν Ἀργεῖον λεὼν
πιστὸν δικαίως ἐς τὸ πᾶν τε σύμμαχον. ἀλλ’ εἴτε χώρας ἐν
τόποις Λιβυστικοῖς, Τρίτωνος ἀμφὶ χεῦμα γενεθλίου πόρου,
τίθησιν ὀρθὸν ἢ κατηρεφῆ πόδα, φίλοις ἀρήγουσ’, εἴτε
Φλεγραίαν πλάκα θρασὺς ταγοῦχος ὡς ἀνὴρ ἐπισκοπεῖ,
ἔλθοι—κλύει δὲ καὶ πρόσωθεν ὢν θεός— ὅπως γένοιτο τῶνδ’
ἐμοὶ λυτήριος. οὔτοι σ’ Ἀπόλλων οὐδ’ Ἀθηναίας σθένος
ῥύσαιτ’ ἂν ὥστε μὴ οὐ παρημελημένον ἔρρειν, τὸ χαίρειν
μὴ μαθόνθ’ ὅπου φρενῶν, ἀναίματον βόσκημα δαιμόνων, σκιάν.
οὐδ’ ἀντιφωνεῖς, ἀλλ’ ἀποπτύεις λόγους, ἐμοὶ τραφείς τε καὶ
καθιερωμένος; καὶ ζῶν με δαίσεις οὐδὲ πρὸς βωμῷ σφαγείς·
ὕμνον δ’ ἀκούσῃ τόνδε δέσμιον σέθεν. ἄγε δὴ καὶ χορὸν
ἅψωμεν, ἐπεὶ μοῦσαν στυγερὰν ἀποφαίνεσθαι δεδόκηκεν, λέξαι
τε λάχη τὰ κατ’ ἀνθρώπους ὡς ἐπινωμᾷ στάσις ἁμά.
εὐθυδίκαιοι δ’ οἰόμεθ’ εἶναι· τὸν μὲν καθαρὰς χεῖρας
προνέμοντ’ οὔτις ἐφέρπει μῆνις ἀφ’ ἡμῶν, ἀσινὴς δ’ αἰῶνα
διοιχνεῖ· ὅστις δ’ ἀλιτὼν ὥσπερ ὅδ’ ἁνὴρ χεῖρας φονίας
ἐπικρύπτει, μάρτυρες ὀρθαὶ τοῖσι θανοῦσιν παραγιγνόμεναι
πράκτορες αἵματος αὐτῷ τελέως ἐφάνημεν. μᾶτερ ἅ μ’
ἔτικτες, ὦ μᾶτερ Νύξ, ἀλαοῖσι καὶ δεδορκόσιν ποινάν,
κλῦθ’. ὁ Λατοῦς γὰρ ἶ‐ νίς μ’ ἄτιμον τίθησιν τόνδ’
ἀφαιρούμενος πτῶκα, ματρῷον ἅ‐ γνισμα κύριον φόνου. ἐπὶ δὲ
τῷ τεθυμένῳ τόδε μέλος, παρακοπά, παραφορὰ φρενοδαλής,
ὕμνος ἐξ Ἐρινύων, δέσμιος φρενῶν, ἀφόρ‐ μικτος, αὐονὰ
βροτοῖς. τοῦτο γὰρ λάχος διανταία Μοῖρ’ ἐπέκλωσεν ἐμπέδως
ἔχειν, θνατῶν τοῖσιν αὐτουργίαι ξυμπέσωσιν μάταιοι, τοῖς
ὁμαρτεῖν, ὄφρ’ ἂν γᾶν ὑπέλθῃ· θανὼν δ’ οὐκ ἄγαν
ἐλεύθερος. ἐπὶ δὲ τῷ τεθυμένῳ τόδε μέλος, παρακοπά,
παραφορὰ φρενοδαλής, ὕμνος ἐξ Ἐρινύων, δέσμιος φρενῶν,
ἀφόρ‐ μικτος, αὐονὰ βροτοῖς. γιγνομέναισι λάχη τάδ’ ἐφ’
ἁμὶν ἐκράνθη· ἀθανάτων δ’ ἀπέχειν χέρας, οὐδέ τις ἐστί
συνδαίτωρ μετάκοινος· παλλεύκων δὲ πέπλων ἀπόμοιρος ἄκληρος
ἐτύχθην ¯˘¯˘¯˘¯ <δωμάτων γὰρ εἱλόμαν ἀνατροπάς, ὅταν Ἄρης
τιθασὸς ὢν φίλον ἕλῃ. ἐπὶ τὸν ὧδ’ ἱέμεναι κρατερὸν
ὄνθ’ ὅμως ἀμαυ‐ ροῦμεν ὑφ’ αἵματος νέου.> σπεύδομεν αἵδ’
ἀφελεῖν τινὰ τάσδε μερίμνας, θεῶν δ’ ἀτέλειαν ἐμαῖς
μελέταις ἐπικραίνειν, μηδ’ εἰς ἄγκρισιν ἐλθεῖν· Ζεὺς δ’
αἱμοσταγὲς ἀξιόμισον ἔθνος τόδε λέσχας ἇς ἀπηξιώσατο.
<δωμάτων γὰρ εἱλόμαν ἀνατροπάς, ὅταν Ἄρης τιθασὸς ὢν
φίλον ἕλῃ. ἐπὶ τὸν ὧδ’ ἱέμεναι κρατερὸν ὄνθ’ ὅμως
ἀμαυ‐ ροῦμεν ὑφ’ αἵματος νέου.> δόξαι τ’ ἀνδρῶν καὶ μάλ’
ὑπ’ αἰθέρι σεμναὶ τακόμεναι κατὰ γᾶν μινύθουσιν ἄτιμοι
ἁμετέραις ἐφόδοις μελανείμοσιν, ὀρχη‐ σμοῖς τ’ ἐπιφθόνοις
ποδός. <μάλα γὰρ οὖν ἁλομένα ἀνέκαθεν βαρυπεσῆ καταφέρω
ποδὸς ἀκμάν, σφαλερὰ <καὶ> τανυδρόμοις κῶλα, δύσφορον ἄταν.>
πίπτων δ’ οὐκ οἶδεν τόδ’ ὑπ’ ἄφρονι λύμᾳ· τοῖον [γὰρ]
ἐπὶ κνέφας ἀνδρὶ μύσος πεπόταται, καὶ δνοφεράν τιν’ ἀχλὺν
κατὰ δώματος αὐδᾶ‐ ται πολύστονος φάτις. <μάλα γὰρ οὖν
ἁλομένα ἀνέκαθεν βαρυπεσῆ καταφέρω ποδὸς ἀκμάν, σφαλερὰ καὶ
τανυδρόμοις κῶλα, δύσφορον ἄταν.> μένει γάρ. εὐμήχανοί τε
καὶ τέλειοι, κακῶν τε μνήμονες σεμναὶ καὶ δυσπαρήγοροι
βροτοῖς, ἄτιμ’ ἀτίετα διόμεναι λάχη θεῶν διχοστατοῦντ’
ἀνηλίῳ λάμπᾳ, δυσοδοπαίπαλα δερκομένοισι καὶ δυσομμάτοις
ὁμῶς. τίς οὖν τάδ’ οὐχ ἅζεταί τε καὶ δέδοικεν βροτῶν,
ἐμοῦ κλύων θεσμὸν τὸν μοιρόκραντον ἐκ θεῶν δοθέντα τέλεον;
ἔτι δέ μοι <μένει> γέρας παλαιόν, οὐδ’ ἀτιμίας κύρω, καίπερ
ὑπὸ χθόνα τάξιν ἔχουσα καὶ δυσήλιον κνέφας. πρόσωθεν
ἐξήκουσα κληδόνος βοὴν ἀπὸ Σκαμάνδρου γῆν καταφθατουμένη,
ἣν δῆτ’ Ἀχαιῶν ἄκτορές τε καὶ πρόμοι, τῶν αἰχμαλώτων
χρημάτων λάχος μέγα, ἔνειμαν αὐτόπρεμνον εἰς τὸ πᾶν ἐμοί,
ἐξαίρετον δώρημα Θησέως τόκοις· ἔνθεν διώκουσ’ ἦλθον
ἄτρυτον πόδα, πτερῶν ἄτερ ῥοιβδοῦσα κόλπον αἰγίδος.
[πώλοις ἀκμαίοις τόνδ’ ἐπιζεύξασ’ ὄχον] καινὴν δ’ ὁρῶσα
τήνδ’ ὁμιλίαν χθονὸς ταρβῶ μὲν οὐδέν, θαῦμα δ’ ὄμμασιν
πάρα. τίνες ποτ’ ἐστέ; πᾶσι δ’ ἐς κοινὸν λέγω· βρέτας τε
τοὐμὸν τῷδ’ ἐφημένῳ ξένῳ, ὑμᾶς θ’ ὁμοίας οὐδενὶ
σπαρτῶν γένει, οὔτ’ ἐν θεαῖσι πρὸς θεῶν ὁρωμένας οὔτ’
οὖν βροτείοις ἐμφερεῖς μορφώμασιν. λέγειν δ’ ἄμομφον ὄντα
τοὺς πέλας κακῶς πρόσω δικαίων ἠδ’ ἀποστατεῖ θέμις. πεύσῃ
τὰ πάντα συντόμως, Διὸς κόρη. ἡμεῖς γάρ ἐσμεν Νυκτὸς αἰανῆ
τέκνα. Ἀραὶ δ’ ἐν οἴκοις γῆς ὑπαὶ κεκλήμεθα. γένος μὲν
οἶδα κληδόνας τ’ ἐπωνύμους. τιμάς γε μὲν δὴ τὰς ἐμὰς
πεύσῃ τάχα. μάθοιμ’ ἄν, εἰ λέγοι τις ἐμφανῆ λόγον.
βροτοκτονοῦντας ἐκ δόμων ἐλαύνομεν. καὶ τῷ κτανόντι ποῦ τὸ
τέρμα τῆς φυγῆς; ὅπου τὸ χαίρειν μηδαμοῦ νομίζεται. ἦ καὶ
τοιαύτας τῷδ’ ἐπιρροιζεῖς φυγάς; φονεὺς γὰρ εἶναι μητρὸς
ἠξιώσατο. ἄλλαις ἀνάγκαις, ἤ τινος τρέων κότον; ποῦ γὰρ
τοσοῦτο κέντρον ὡς μητροκτονεῖν; δυοῖν παρόντοιν ἥμισυς λόγου
πάρα. ἀλλ’ ὅρκον οὐ δέξαιτ’ ἄν, οὐ δοῦναι θέλοι. κλύειν
δίκαιος μᾶλλον ἢ πρᾶξαι θέλεις. πῶς δή; δίδαξον· τῶν σοφῶν
γὰρ οὐ πένῃ. ὅρκοις τὰ μὴ δίκαια μὴ νικᾶν λέγω. ἀλλ’
ἐξέλεγχε, κρῖνε δ’ εὐθεῖαν δίκην. ἦ κἀπ’ ἐμοὶ τρέποιτ’
ἂν αἰτίας τέλος; πῶς δ’ οὔ; σέβουσαί γ’ ἀξίαν κἀπ’
ἀξίων. τί πρὸς τάδ’ εἰπεῖν, ὦ ξέν’, ἐν μέρει θέλεις;
λέξας δὲ χώραν καὶ γένος καὶ ξυμφορὰς τὰς σάς, ἔπειτα
τόνδ’ ἀμυναθοῦ ψόγον· εἴπερ πεποιθὼς τῇ δίκῃ βρέτας τόδε
ἧσαι φυλάσσων ἑστίας ἁμῆς πέλας σεμνὸς προσίκτωρ ἐν
τρόποις Ἰξίονος. τούτοις ἀμείβου πᾶσιν εὐμαθές τί μοι.
ἄνασσ’ Ἀθάνα, πρῶτον ἐκ τῶν ὑστάτων τῶν σῶν ἐπῶν μέλημ’
ἀφαιρήσω μέγα. οὐκ εἰμὶ προστρόπαιος, οὐδ’ ἔχων μύσος πρὸς
χειρὶ τἠμῇ τὸ σὸν ἐφεζόμην βρέτας. τεκμήριον δὲ τῶνδέ σοι
λέξω μέγα. ἄφθογγον εἶναι τὸν παλαμναῖον νόμος, ἔστ’ ἂν
πρὸς ἀνδρὸς αἵματος καθαρσίου σφαγαὶ καθαιμάξωσι νεοθήλου
βοτοῦ. πάλαι πρὸς ἄλλοις ταῦτ’ ἀφιερώμεθα οἴκοισι, καὶ
βοτοῖσι καὶ ῥυτοῖς πόροις. ταύτην μὲν οὕτω φροντίδ’
ἐκποδὼν λέγω. γένος δὲ τοὐμὸν ὡς ἔχει πεύσῃ τάχα.
Ἀργεῖός εἰμι, πατέρα δ’ ἱστορεῖς καλῶς, Ἀγαμέμνον’, ἀνδρῶν
ναυβατῶν ἁρμόστορα, ξὺν ᾧ σὺ Τροίαν ἄπολιν Ἰλίου πόλιν
ἔθηκας. ἔφθιθ’ οὗτος οὐ καλῶς, μολὼν εἰς οἶκον· ἀλλά νιν
κελαινόφρων ἐμὴ μήτηρ κατέκτα, ποικίλοις ἀγρεύμασιν κρύψασ’,
ἃ λουτρῶν ἐξεμαρτύρει φόνον. κἀγὼ κατελθών, τὸν πρὸ τοῦ
φεύγων χρόνον, ἔκτεινα τὴν τεκοῦσαν, οὐκ ἀρνήσομαι,
ἀντικτόνοις ποιναῖσι φιλτάτου πατρός. καὶ τῶνδε κοινῇ Λοξίας
ἐπαίτιος, ἄλγη προφωνῶν ἀντίκεντρα καρδίᾳ, εἰ μή τι τῶνδ’
ἔρξαιμι τοὺς ἐπαιτίους. σὺ δ’ εἰ δικαίως εἴτε μὴ κρῖνον
δίκην· πράξας γὰρ ἐν σοὶ πανταχῇ τάδ’ αἰνέσω. τὸ πρᾶγμα
μεῖζον, εἴ τις οἴεται τόδε βροτὸς δικάζειν· οὐδὲ μὴν ἐμοὶ
θέμις φόνου διαιρεῖν ὀξυμηνίτου δίκας· ἄλλως τε καὶ σὺ μὲν
κατηρτυκὼς ἐμοῖς ἱκέτης προσῆλθες καθαρὸς ἀβλαβὴς δόμοις·
οὕτως δ’ ἄμομφον ὄντα σ’ αἰδοῦμαι πόλει. αὗται δ’ ἔχουσι
μοῖραν οὐκ εὐπέμπελον, καὶ μὴ τυχοῦσαι πράγματος νικηφόρου,
χώρᾳ μεταῦθις ἰὸς ἐκ φρονημάτων πέδοι πεσὼν ἄφερτος
αἰανὴς νόσος. τοιαῦτα μὲν τάδ’ ἐστίν· ἀμφότερα, μένειν
πέμπειν τε δυσπήμαντ’ ἀμηχάνως ἐμοί. ἐπεὶ δὲ πρᾶγμα δεῦρ’
ἐπέσκηψεν τόδε, φόνων δικαστὰς ὁρκίους αἱρουμένη θεσμὸν τὸν
εἰς ἅπαντ’ ἐγὼ θήσω χρόνον. ὑμεῖς δὲ μαρτύριά τε καὶ
τεκμήρια καλεῖσθ’, ἀρωγὰ τῆς δίκης ὁρκώματα· κρίνασα δ’
ἀστῶν τῶν ἐμῶν τὰ βέλτατα ἥξω, διαιρεῖν τοῦτο πρᾶγμ’
ἐτητύμως, ὅρκον πορόντας μηδὲν ἔκδικον φράσειν. νῦν
καταστροφαὶ νέων θεσμίων, εἰ κρατή‐ σει δίκα <τε> καὶ βλάβα
τοῦδε ματροκτόνου. πάντας ἤδη τόδ’ ἔργον εὐχερεί‐ ᾳ
συναρμόσει βροτούς· πολλὰ δ’ ἔτυμα παιδότρωτα πάθεα προσμένει
τοκεῦ‐ σιν μεταῦθις ἐν χρόνῳ. οὐδὲ γὰρ βροτοσκόπων μαινάδων
τῶνδ’ ἐφέρ‐ ψει κότος τις ἐργμάτων— πάντ’ ἐφήσω μόρον.
πεύσεται δ’ ἄλλος ἄλλοθεν, προφω‐ νῶν τὰ τῶν πέλας κακά,
λῆξιν ὑπόδοσίν τε μόχθων· ἄκεά τ’ οὐ βέβαια τλά‐ μων [δέ
τις ] μάταν παρηγορεῖ. μηδέ τις κικλῃσκέτω ξυμφορᾷ τετυμμένος,
τοῦτ’ ἔπος θροούμενος, ὦ δίκα, ὦ θρόνοι τ’ Ἐρινύων.
ταῦτά τις τάχ’ ἂν πατὴρ ἢ τεκοῦσα νεοπαθὴς οἶκτον
οἰκτίσαιτ’, ἐπει‐ δὴ πίτνει δόμος δίκας. ἔσθ’ ὅπου τὸ
δεινὸν εὖ, καὶ φρενῶν ἐπίσκοπον δεῖ μένειν καθήμενον.
ξυμφέρει σωφρονεῖν ὑπὸ στένει. τίς δὲ μηδὲν ἐν δέει καρδίαν
<ἂν> ἀνατρέφων ἢ πόλις βροτός θ’ ὁμοί‐ ως ἔτ’ ἂν σέβοι
δίκαν; μήτ’ ἀνάρχετον βίον μήτε δεσποτούμενον αἰνέσῃς.
παντὶ μέσῳ τὸ κράτος θεὸς ὤπασεν, ἄλλ’ ἄλλᾳ δ’
ἐφορεύει. ξύμμετρον δ’ ἔπος λέγω, δυσσεβίας μὲν ὕβρις τέκος
ὡς ἐτύμως· ἐκ δ’ ὑγιεί‐ ας φρενῶν ὁ πάμφιλος καὶ πολύευκτος
ὄλβος. ἐς τὸ πᾶν δέ σοι λέγω, βωμὸν αἴδεσαι Δίκας· μηδέ
νιν κέρδος ἰδὼν ἀθέῳ ποδὶ λὰξ ἀτίσῃς· ποινὰ γὰρ
ἐπέσται. κύριον μένει τέλος. πρὸς τάδε τις τοκέων σέβας εὖ
προτίων καὶ ξενοτί‐ μους δόμων ἐπιστροφὰς αἰδόμενός τις
ἔστω. ἑκὼν δ’ ἀνάγκας ἄτερ δίκαιος ὢν οὐκ ἄνολβος
ἔσται· πανώλεθρος <δ’> οὔποτ’ ἂν γένοιτο. τὸν ἀντίτολμον
δέ φαμι παρβάταν ἄγοντα πολλὰ παντόφυρτ’ ἄνευ δίκας βιαίως
ξὺν χρόνῳ καθήσειν λαῖφος, ὅταν λάβῃ πόνος θραυομένας
κεραίας. καλεῖ δ’ ἀκούοντας οὐδὲν <ἐν> μέσᾳ δυσπαλεῖ τε
δίνᾳ· γελᾷ δὲ δαίμων ἐπ’ ἀνδρὶ θερμῷ, τὸν οὔποτ’
αὐχοῦντ’ ἰδὼν ἀμαχάνοις δύαις λαπαδνὸν οὐδ’ ὑπερθέοντ’
ἄκραν· δῑ αἰῶνος δὲ τὸν πρὶν ὄλβον ἕρματι προσβαλὼν
δίκας ὤλετ’ ἄκλαυτος, αἶστος. κήρυσσε, κῆρυξ, καὶ στρατὸν
κατειργαθοῦ, ἥ τ’ οὖν διάτορος Τυρσηνικὴ σάλπιγξ, βροτείου
πνεύματος πληρουμένη, ὑπέρτονον γήρυμα φαινέτω στρατῷ.
πληρουμένου γὰρ τοῦδε βουλευτηρίου σιγᾶν ἀρήγει καὶ μαθεῖν
θεσμοὺς ἐμοὺς πόλιν τε πᾶσαν εἰς τὸν αἰανῆ χρόνον καὶ
τούσδ’ ὅπως ἂν εὖ καταγνωσθῇ δίκη. ἄναξ Ἄπολλον, ὧν
ἔχεις αὐτὸς κράτει. τί τοῦδε σοὶ μέτεστι πράγματος λέγε.
καὶ μαρτυρήσων ἦλθον—ἔστι γὰρ νόμῳ ἱκέτης ὅδ’ ἁνὴρ καὶ
δόμων ἐφέστιος ἐμῶν, φόνου δὲ τοῦδ’ ἐγὼ καθάρσιος— καὶ
ξυνδικήσων αὐτός· αἰτίαν δ’ ἔχω τῆς τοῦδε μητρὸς τοῦ
φόνου. σὺ δ’ εἴσαγε ὅπως <τ’> ἐπίστᾳ τήνδε κύρωσον δίκην.
ὑμῶν ὁ μῦθος, εἰσάγω δὲ τὴν δίκην· ὁ γὰρ διώκων πρότερος
ἐξ ἀρχῆς λέγων γένοιτ’ ἂν ὀρθῶς πράγματος διδάσκαλος.
πολλαὶ μέν ἐσμεν, λέξομεν δὲ συντόμως. ἔπος δ’ ἀμείβου πρὸς
ἔπος ἐν μέρει τιθείς τὴν μητέρ’ εἰπὲ πρῶτον εἰ κατέκτονας.
ἔκτεινα· τούτου δ’ οὔτις ἄρνησις πέλει. ἓν μὲν τόδ’ ἤδη
τῶν τριῶν παλαισμάτων. οὐ κειμένῳ πω τόνδε κομπάζεις λόγον.
εἰπεῖν γε μέντοι δεῖ σ’ ὅπως κατέκτανες. λέγω· ξιφουλκῷ
χειρὶ πρὸς δέρην τεμών. πρὸς τοῦ δ’ ἐπείσθης καὶ τίνος
βουλεύμασιν; τοῖς τοῦδε θεσφάτοισι· μαρτυρεῖ δέ μοι. ὁ μάντις
ἐξηγεῖτό σοι μητροκτονεῖν; καὶ δεῦρό γ’ ἀεὶ τὴν τύχην οὐ
μέμφομαι. ἀλλ’ εἴ σε μάρψει ψῆφος, ἄλλ’ ἐρεῖς τάχα.
πέποιθ’. ἀρωγὰς δ’ ἐκ τάφου πέμψει πατήρ. νεκροῖσί νυν
πέπισθι μητέρα κτανών. δυοῖν γὰρ εἶχε προσβολὰς μιασμάτοιν.
πῶς δή; δίδαξον τοὺς δικάζοντας τάδε. ἀνδροκτονοῦσα πατέρ’
ἐμὸν κατέκτανεν. τοιγὰρ σὺ μὲν ζῇς, ἡ δ’ ἐλευθέρα φόνῳ.
τί δ’ οὐκ ἐκείνην ζῶσαν ἤλαυνες φυγῇ; οὐκ ἦν ὅμαιμος
φωτὸς ὃν κατέκτανεν. ἐγὼ δὲ μητρὸς τῆς ἐμῆς ἐν αἵματι;
πῶς γάρ σ’ ἔθρεψ’ ἂν ἐντός, ὦ μιαιφόνε, ζώνης; ἀπεύχῃ
μητρὸς αἷμα φίλτατον; ἤδη σὺ μαρτύρησον· ἐξηγοῦ δέ μοι,
Ἄπολλον, εἴ σφε σὺν δίκῃ κατέκτανον. δρᾶσαι γὰρ ὥσπερ
ἐστὶν οὐκ ἀρνούμεθα. ἀλλ’ εἰ δίκαιον εἴτε μὴ τῇ σῇ
φρενὶ δοκεῖ τόδ’ αἷμα, κρῖνον, ὡς τούτοις φράσω. λέξω πρὸς
ὑμᾶς τόνδ’ Ἀθηναίας μέγαν θεσμὸν δικαίως,—μάντις ὢν δ’ οὐ
ψεύσομαι. οὐπώποτ’ εἶπον μαντικοῖσιν ἐν θρόνοις, οὐκ
ἀνδρός, οὐ γυναικός, οὐ πόλεως πέρι, ὃ μὴ κελεύσαι Ζεὺς
Ὀλυμπίων πατήρ. τὸ μὲν δίκαιον τοῦθ’ ὅσον σθένει μαθεῖν,
βουλῇ πιφαύσκω δ’ ὔμμ’ ἐπισπέσθαι πατρός· ὅρκος γὰρ οὔτι
Ζηνὸς ἰσχύει πλέον. Ζεύς, ὡς λέγεις σύ, τόνδε χρησμὸν
ὤπασε, φράζειν Ὀρέστῃ τῷδε, τὸν πατρὸς φόνον πράξαντα
μητρὸς μηδαμοῦ τιμὰς νέμειν; οὐ γάρ τι ταὐτὸν ἄνδρα
γενναῖον θανεῖν διοσδότοις σκήπτροισι τιμαλφούμενον, καὶ ταῦτα
πρὸς γυναικός, οὔ τι θουρίοις τόξοις ἑκηβόλοισιν, ὥστ’
Ἀμαζόνος, ἀλλ’ ὡς ἀκούσῃ, Παλλὰς οἵ τ’ ἐφήμενοι ψήφῳ
διαιρεῖν τοῦδε πράγματος πέρι. ἀπὸ στρατείας γάρ νιν
ἠμποληκότα †τὰ πλεῖστ’ ἄμεινον εὔφροσιν δεδεγμένη, δροίτῃ
περῶντι λουτρὰ κἀπὶ τέρματι φᾶρος περεσκήνωσεν †, ἐν δ’
ἀτέρμονι κόπτει πεδήσασ’ ἄνδρα δαιδάλῳ πέπλῳ. ἀνδρὸς μὲν
ὑμῖν οὗτος εἴρηται μόρος τοῦ παντοσέμνου, τοῦ στρατηλάτου
νεῶν. ταύτην τοιαύτην εἶπον, ὡς δηχθῇ λεώς, ὅσπερ τέτακται
τήνδε κυρῶσαι δίκην. πατρὸς προτιμᾷ Ζεὺς μόρον τῷ σῷ
λόγῳ· αὐτὸς δ’ ἔδησε πατέρα πρεσβύτην Κρόνον. πῶς ταῦτα
τούτοις οὐκ ἐναντίως λέγεις; ὑμᾶς δ’ ἀκούειν ταῦτ’ ἐγὼ
μαρτύρομαι. ὦ παντομισῆ κνώδαλα, στύγη θεῶν, πέδας μὲν ἂν
λύσειεν, ἔστι τοῦδ’ ἄκος καὶ κάρτα πολλὴ μηχανὴ λυτήριος·
ἀνδρὸς δ’ ἐπειδὰν αἷμ’ ἀνασπάσῃ κόνις ἅπαξ θανόντος,
οὔτις ἔστ’ ἀνάστασις. τούτων ἐπῳδὰς οὐκ ἐποίησεν πατὴρ
οὑμός, τὰ δ’ ἄλλα πάντ’ ἄνω τε καὶ κάτω στρέφων τίθησιν
οὐδὲν ἀσθμαίνων μένει. πῶς γὰρ τὸ φεύγειν τοῦδ’ ὑπερδικεῖς
ὅρα· τὸ μητρὸς αἷμ’ ὅμαιμον ἐκχέας πέδοι ἔπειτ’ ἐν
Ἄργει δώματ’ οἰκήσει πατρός; ποίοισι βωμοῖς χρώμενος τοῖς
δημίοις; ποία δὲ χέρνιψ φρατέρων προσδέξεται; καὶ τοῦτο λέξω,
καὶ μάθ’ ὡς ὀρθῶς ἐρῶ. οὔκ ἔστι μήτηρ ἡ κεκλημένου
τέκνου τοκεύς, τροφὸς δὲ κύματος νεοσπόρου. τίκτει δ’ ὁ
θρῴσκων, ἡ δ’ ἅπερ ξένῳ ξένη ἔσωσεν ἔρνος, οἷσι μὴ
βλάψῃ θεός. τεκμήριον δὲ τοῦδέ σοι δείξω λόγου. πατὴρ μὲν
ἂν γένοιτ’ ἄνευ μητρός· πέλας μάρτυς πάρεστι παῖς Ὀλυμπίου
Διός, οὐδ’ ἐν σκότοισι νηδύος τεθραμμένη, ἀλλ’ οἷον ἔρνος
οὔτις ἂν τέκοι θεός. ἐγὼ δέ, Παλλάς, τἄλλα θ’ ὡς
ἐπίσταμαι, τὸ σὸν πόλισμα καὶ στρατὸν τεύξω μέγαν, καὶ
τόνδ’ ἔπεμψα σῶν δόμων ἐφέστιον, ὅπως γένοιτο πιστὸς εἰς
τὸ πᾶν χρόνου καὶ τόνδ’ ἐπικτήσαιο σύμμαχον, θεά, καὶ τοὺς
ἔπειτα, καὶ τάδ’ αἰανῶς μένοι στέργειν τὰ πιστὰ τῶνδε τοὺς
ἐπισπόρους. ἤδη κελεύω τούσδ’ ἀπὸ γνώμης φέρειν ψῆφον
δικαίαν, ὡς ἅλις λελεγμένων; ἡμῖν μὲν ἤδη πᾶν τετόξευται
βέλος. μένω δ’ ἀκοῦσαι πῶς ἀγὼν κριθήσεται. τί γάρ; πρὸς
ὑμῶν πῶς τιθεῖσ’, ἄμομφος ὦ; ἠκούσαθ’ ὧν ἠκούσατ’, ἐν
δὲ καρδίᾳ ψῆφον φέροντες ὅρκον αἰδεῖσθε, ξένοι. κλύοιτ’
ἂν ἤδη θεσμόν, Ἀττικὸς λεώς, πρώτας δίκας κρίνοντες
αἵματος χυτοῦ. ἔσται δὲ καὶ τὸ λοιπὸν Αἰγέως στρατῷ
αἰεὶ δικαστῶν τοῦτο βουλευτήριον. πάγον δ’ Ἄρειον τόνδ’,
Ἀμαζόνων ἕδραν σκηνάς θ’, ὅτ’ ἦλθον Θησέως κατὰ φθόνον
στρατηλατοῦσαι, καὶ πόλιν νεόπτολιν τήνδ’ ὑψίπυργον
ἀντεπύργωσαν τότε, Ἄρει δ’ ἔθυον, ἔνθεν ἔστ’ ἐπώνυμος
πέτρα, πάγος τ’ Ἄρειος· ἐν δὲ τῷ σέβας ἀστῶν φόβος τε
ξυγγενὴς τὸ μὴ ἀδικεῖν σχήσει τό τ’ ἦμαρ καὶ κατ’ εὐφρόνην
ὁμῶς, αὐτῶν πολιτῶν μὴ ’πιχραινόντων νόμους κακαῖς
ἐπιρροαῖσι· βορβόρῳ δ’ ὕδωρ λαμπρὸν μιαίνων οὔποθ’
εὑρήσεις ποτόν. τὸ μήτ’ ἄναρχον μήτε δεσποτούμενον ἀστοῖς
περιστέλλουσι βουλεύω σέβειν, καὶ μὴ τὸ δεινὸν πᾶν πόλεως
ἔξω βαλεῖν. τίς γὰρ δεδοικὼς μηδὲν ἔνδικος βροτῶν; τοιόνδε
τοι ταρβοῦντες ἐνδίκως σέβας ἔρυμά τε χώρας καὶ πόλεως
σωτήριον ἔχοιτ’ ἄν, οἷον οὔτις ἀνθρώπων ἔχει, οὔτ’ ἐν
Σκύθῃσιν οὔτε Πέλοπος ἐν τόποις. κερδῶν ἄθικτον τοῦτο
βουλευτήριον, αἰδοῖον, ὀξύθυμον, εὑδόντων ὕπερ ἐγρηγορὸς
φρούρημα γῆς καθίσταμαι. ταύτην μὲν ἐξέτειν’ ἐμοῖς
παραίνεσιν ἀστοῖσιν εἰς τὸ λοιπόν· ὀρθοῦσθαι δὲ χρὴ καὶ
ψῆφον αἴρειν καὶ διαγνῶναι δίκην αἰδουμένους τὸν ὅρκον.
εἴρηται λόγος. καὶ μὴν βαρεῖαν τήνδ’ ὁμιλίαν χθονὸς
ξύμβουλός εἰμι μηδαμῶς ἀτιμάσαι. κἄγωγε χρησμοὺς τοὺς
ἐμούς τε καὶ Διὸς ταρβεῖν κελεύω μηδ’ ἀκαρπώτους κτίσαι.
ἀλλ’ αἱματηρὰ πράγματ’ οὐ λαχὼν σέβεις, μαντεῖα δ’ οὐκέθ’
ἁγνὰ μαντεύσῃ νέμων. ἦ καὶ πατήρ τι σφάλλεται βουλευμάτων
πρωτοκτόνοισι προστροπαῖς Ἰξίονος; λέγεις· ἐγὼ δὲ μὴ τυχοῦσα
τῆς δίκης βαρεῖα χώρᾳ τῇδ’ ὁμιλήσω πάλιν. ἀλλ’ ἔν τε
τοῖς νέοισι καὶ παλαιτέροις θεοῖς ἄτιμος εἶ σύ· νικήσω δ’
ἐγώ. τοιαῦτ’ ἔδρασας καὶ Φέρητος ἐν δόμοις· Μοίρας ἔπεισας
ἀφθίτους θεῖναι βροτούς. οὔκουν δίκαιον τὸν σέβοντ’
εὐεργετεῖν, ἄλλως τε πάντως χὤτε δεόμενος τύχοι; σύ τοι
παλαιὰς διανομὰς καταφθίσας οἴνῳ παρηπάτησας ἀρχαίας θεάς.
σύ τοι τάχ’ οὐκ ἔχουσα τῆς δίκης τέλος ἐμῇ τὸν ἰὸν
οὐδὲν ἐχθροῖσιν βαρύν. ἐπεὶ καθιππάζῃ με πρεσβῦτιν νέος,
δίκης γενέσθαι τῆσδ’ ἐπήκοος μένω, ὡς ἀμφίβουλος οὖσα
θυμοῦσθαι πόλει. ἐμὸν τόδ’ ἔργον, λοισθίαν κρῖναι δίκην.
ψῆφον δ’ Ὀρέστῃ τήνδ’ ἐγὼ προσθήσομαι. μήτηρ γὰρ οὔτις
ἐστὶν ἥ μ’ ἐγείνατο, τὸ δ’ ἄρσεν αἰνῶ πάντα, πλὴν γάμου
τυχεῖν, ἅπαντι θυμῷ, κάρτα δ’ εἰμὶ τοῦ πατρός. οὕτω
γυναικὸς οὐ προτιμήσω μόρον ἄνδρα κτανούσης δωμάτων
ἐπίσκοπον. νικᾷ δ’ Ὀρέστης, κἂν ἰσόψηφος κριθῇ.
ἐκβάλλεθ’ ὡς τάχιστα τευχέων πάλους, ὅσοις δικαστῶν τοῦτ’
ἐπέσταλται τέλος. ὦ Φοῖβ’ Ἄπολλον, πῶς ἀγὼν κριθήσεται;
ὦ Νὺξ μέλαινα μῆτερ, ἆρ’ ὁρᾷς τάδε; νῦν ἀγχόνης μοι
τέρματ’, ἢ φάος βλέπειν. ἡμῖν γὰρ ἔρρειν, ἢ πρόσω τιμὰς
νέμειν. πεμπάζετ’ ὀρθῶς ἐκβολὰς ψήφων, ξένοι, τὸ μὴ ’δικεῖν
σέβοντες ἐν διαιρέσει. γνώμης δ’ ἀπούσης πῆμα γίγνεται μέγα,
βαλοῦσά τ’ οἶκον ψῆφος ὤρθωσεν μία. ἀνὴρ ὅδ’ ἐκπέφευγεν
αἵματος δίκην· ἴσον γάρ ἐστι τἀρίθμημα τῶν πάλων. ὦ
Παλλάς, ὦ σώσασα τοὺς ἐμοὺς δόμους. γαίας πατρῴας
ἐστερημένον σύ τοι κατῴκισάς με· καί τις Ἑλλήνων ἐρεῖ,
“Ἀργεῖος ἁνὴρ αὖθις ἔν τε χρήμασιν οἰκεῖ πατρῴοις,
Παλλάδος καὶ Λοξίου ἕκατι, καὶ τοῦ πάντα κραίνοντος τρίτου
σωτῆρος,” ὃς πατρῷον αἰδεσθεὶς μόρον σῴζει με, μητρὸς
τάσδε συνδίκους ὁρῶν. ἐγὼ δὲ χώρᾳ τῇδε καὶ τῷ σῷ
στρατῷ τὸ λοιπὸν εἰς ἅπαντα πλειστήρη χρόνον ὁρκωμοτήσας
νῦν ἄπειμι πρὸς δόμους, μήτοι τιν’ ἄνδρα δεῦρο πρυμνήτην
χθονὸς ἐλθόντ’ ἐποίσειν εὖ κεκασμένον δόρυ. αὐτοὶ γὰρ
ἡμεῖς ὄντες ἐν τάφοις τότε τοῖς τἀμὰ παρβαίνουσι νῦν
ὁρκώματα ἀμηχάνοισι πράξομεν δυσπραξίαις, ὁδοὺς ἀθύμους καὶ
παρόρνιθας πόρους τιθέντες, ὡς αὐτοῖσι μεταμέλῃ πόνος·
ὀρθουμένων δέ, καὶ πόλιν τὴν Παλλάδος τιμῶσιν αἰεὶ τήνδε
συμμάχῳ δορί, αὐτοῖσιν ἡμεῖς ἐσμεν εὐμενέστεροι. καὶ
χαῖρε, καὶ σὺ καὶ πολισσοῦχος λεώς· πάλαισμ’ ἄφυκτον τοῖς
ἐναντίοις ἔχοις, σωτήριόν τε καὶ δορὸς νικηφόρον. ἰὼ θεοὶ
νεώτεροι, παλαιοὺς νόμους καθιππάσασθε κἀκ χερῶν εἵλεσθέ μου.
ἐγὼ δ’ ἄτιμος ἁ τάλαινα βαρύκοτος ἐν γᾷ τᾷδε, φεῦ, ἰὸν
ἰὸν ἀντιπενθῆ μεθεῖσα καρδίας, σταλαγμὸν χθονὶ ἄφορον· ἐκ
δὲ τοῦ λειχὴν ἄφυλλος, ἄτεκνος, ἰὼ δίκα, πέδον ἐπισύμενος
βροτοφθόρους κηλῖδας ἐν χώρᾳ βαλεῖ. στενάζω· τί ῥέξω;
γελῶμαι πολίταις. δύσοισθ’ ἅπαθον. ἰὼ μεγάλα τοὶ κόραι
δυστυχεῖς Νυκτὸς ἀτιμοπενθεῖς. ἐμοὶ πίθεσθε μὴ βαρυστόνως
φέρειν. οὐ γὰρ νενίκησθ’, ἀλλ’ ἰσόψηφος δίκη ἐξῆλθ’
ἀληθῶς, οὐκ ἀτιμίᾳ σέθεν· ἀλλ’ ἐκ Διὸς γὰρ λαμπρὰ
μαρτύρια παρῆν, αὐτός θ’ ὁ χρήσας αὐτὸς ἦν ὁ μαρτυρῶν, ὡς
ταῦτ’ Ὀρέστην δρῶντα μὴ βλάβας ἔχειν. ὑμεῖς δὲ μὴ
θυμοῦσθε μηδὲ τῇδε γῇ βαρὺν κότον σκήψητε, μηδ’ ἀκαρπίαν
τεύξητ’, ἀφεῖσαι †δαιμόνων σταλάγματα, βρωτῆρας αἰχμὰς
σπερμάτων ἀνημέρους. ἐγὼ γὰρ ὑμῖν πανδίκως ὑπίσχομαι
ἕδρας τε καὶ κευθμῶνας ἐνδίκου χθονὸς λιπαροθρόνοισιν ἡμένας
ἐπ’ ἐσχάραις ἕξειν ὑπ’ ἀστῶν τῶνδε τιμαλφουμένας. ἰὼ θεοὶ
νεώτεροι, παλαιοὺς νόμους καθιππάσασθε κἀκ χερῶν εἵλεσθέ μου.
ἐγὼ δ’ ἄτιμος ἁ τάλαινα βαρύκοτος ἐν γᾷ τᾷδε, φεῦ, ἰὸν
ἰὸν ἀντιπενθῆ μεθεῖσα καρδίας, σταλαγμὸν χθονὶ ἄφορον· ἐκ
δὲ τοῦ λειχὴν ἄφυλλος, ἄτεκνος, ἰὼ δίκα, πέδον ἐπισύμενος
βροτοφθόρους κηλῖδας ἐν χώρᾳ βαλεῖ. στενάζω· τί ῥέξω;
γελῶμαι πολίταις· δύσοισθ’ ἅπαθον. ἰὼ μεγάλα τοι κόραι
δυστυχεῖς Νυκτὸς ἀτιμοπενθεῖς. οὐκ ἔστ’ ἄτιμοι, μηδ’
ὑπερθύμως ἄγαν θεαὶ βροτῶν κτίσητε δύσκηλον χθόνα. κἀγὼ
πέποιθα Ζηνί, καὶ τί δεῖ λέγειν; καὶ κλῇδας οἶδα δώματος
μόνη θεῶν, ἐν ᾧ κεραυνός ἐστιν ἐσφραγισμένος· ἀλλ’ οὐδὲν
αὐτοῦ δεῖ· σὺ δ’ εὐπιθὴς ἐμοὶ γλώσσης ματαίας μὴ ’κβάλῃς
ἔπη χθονί, καρπὸν φέροντα πάντα μὴ πράσσειν καλῶς κοίμα
κελαινοῦ κύματος πικρὸν μένος ὡς σεμνότιμος καὶ ξυνοικήτωρ
ἐμοί· πολλῆς δὲ χώρας τῆσδ’ ἔτ’ ἀκροθίνια θύη πρὸ παίδων
καὶ γαμηλίου τέλους ἔχουσ’ ἐς αἰεὶ τόνδ’ ἐπαινέσεις λόγον.
ἐμὲ παθεῖν τάδε, φεῦ, ἐμὲ παλαιόφρονα κατά τε γᾶς οἰκεῖν,
φεῦ, ἀτίετον μύσος. πνέω τοι μένος ἅπαντά τε κότον. οἶ
οἶ δᾶ, φεῦ. τίς μ’ ὑποδύεται, <τίς> ὀδύνα πλευράς ; θυμὸν
ἄιε, μᾶτερ Νύξ· ἀπὸ γάρ με τι‐ μᾶν δαναιᾶν θεῶν δυσπάλαμοι
παρ’ οὐδὲν ἦραν δόλοι. ὀργὰς ξυνοίσω σοι· γεραιτέρα γὰρ
εἶ. καὶ τῷ μὲν <εἶ> σὺ κάρτ’ ἐμοῦ σοφωτέρα· φρονεῖν δὲ
κἀμοὶ Ζεὺς ἔδωκεν οὐ κακῶς. ὑμεῖς δ’ ἐς ἀλλόφυλον
ἐλθοῦσαι χθόνα γῆς τῆσδ’ ἐρασθήσεσθε· προυννέπω τάδε.
οὑπιρρέων γὰρ τιμιώτερος χρόνος ἔσται πολίταις τοῖσδε. καὶ
σὺ τιμίαν ἕδραν ἔχουσα πρὸς δόμοις Ἐρεχθέως τεύξῃ παρ’
ἀνδρῶν καὶ γυναικείων στόλων, ὅσων παρ’ ἄλλων οὔποτ’ ἂν
σχέθοις βροτῶν. σὺ δ’ ἐν τόποισι τοῖς ἐμοῖσι μὴ βάλῃς μήθ’
αἱματηρὰς θηγάνας, σπλάγχνων βλάβας νέων, ἀοίνοις ἐμμανεῖς
θυμώμασιν, μήτ’, ἐξελοῦσ’ ὡς καρδίαν ἀλεκτόρων, ἐν τοῖς
ἐμοῖς ἀστοῖσιν ἱδρύσῃς Ἄρη ἐμφύλιόν τε καὶ πρὸς
ἀλλήλους θρασύν. θυραῖος ἔστω πόλεμος, οὐ μόλις παρών, ἐν
ᾧ τις ἔσται δεινὸς εὐκλείας ἔρως· ἐνοικίου δ’ ὄρνιθος
οὐ λέγω μάχην τοιαῦθ’ ἑλέσθαι σοι πάρεστιν ἐξ ἐμοῦ, εὖ
δρῶσαν, εὖ πάσχουσαν, εὖ τιμωμένην χώρας μετασχεῖν τῆσδε
θεοφιλεστάτης. ἐμὲ παθεῖν τάδε, φεῦ, ἐμὲ παλαιόφρονα κατά τε
γᾶς οἰκεῖν, φεῦ, ἀτίετον μύσος. πνέω τοι μένος ἅπαντά τε
κότον. οἶ οἶ δᾶ, φεῦ. τίς μ’ ὑποδύεται, τίς ὀδύνα
πλευράς; θυμὸν ἄιε, μᾶτερ Νύξ· ἀπὸ γάρ με τι‐ μᾶν δαναιᾶν
θεῶν δυσπάλαμοι παρ’ οὐδὲν ἦραν δόλοι. οὔτοι καμοῦμαί σοι
λέγουσα τἀγαθά, ὡς μήποτ’ εἴπῃς πρὸς νεωτέρας ἐμοῦ θεὸς
παλαιὰ καὶ πολισσούχων βροτῶν ἄτιμος ἔρρειν τοῦδ’ ἀπόξενος
πέδου. ἀλλ’ εἰ μὲν ἁγνόν ἐστί σοι Πειθοῦς σέβας; γλώσσης
ἐμῆς μείλιγμα καὶ θελκτήριον, σὺ δ’ οὖν μένοις ἄν· εἰ δὲ
μὴ θέλεις μένειν, οὔ τἂν δικαίως τῇδ’ ἐπιρρέποις πόλει
μῆνίν τιν’ ἢ κότον τιν’ ἢ βλάβην στρατῷ. ἔξεστι γάρ σοι
τῆσδε γαμόρῳ χθονὸς εἶναι δικαίως ἐς τὸ πᾶν τιμωμένῃ.
ἄνασσ’ Ἀθάνα, τίνα με φὴς ἔχειν ἕδραν; πάσης ἀπήμον’
οἰζύος· δέχου δὲ σύ. καὶ δὴ δέδεγμαι· τίς δέ μοι τιμὴ
μένει; ὡς μή τιν’ οἶκον εὐθενεῖν ἄνευ σέθεν. σὺ τοῦτο
πράξεις, ὥστε με σθένειν τόσον; τῷ γὰρ σέβοντι συμφορὰς
ὀρθώσομεν. καί μοι πρόπαντος ἐγγύην θήσῃ χρόνου; ἔξεστι
γάρ μοι μὴ λέγειν ἃ μὴ τελῶ. θέλξειν μ’ ἔοικας καὶ
μεθίσταμαι κότου. τοιγὰρ κατὰ χθόν’ οὖσ’ ἐπικτήσῃ φίλους.
τί οὖν μ’ ἄνωγας τῇδ’ ἐφυμνῆσαι χθονί; ὁποῖα νίκης μὴ
κακῆς ἐπίσκοπα, καὶ ταῦτα γῆθεν ἔκ τε ποντίας δρόσου ἐξ
οὐρανοῦ τε· κἀνέμων ἀήματα εὐηλίως πνέοντ’ ἐπιστείχειν
χθόνα· καρπόν τε γαίας καὶ βοτῶν ἐπίρρυτον ἀστοῖσιν
εὐθενοῦντα μὴ κάμνειν χρόνῳ, καὶ τῶν βροτείων σπερμάτων
σωτηρίαν. τῶν εὐσεβούντων δ’ ἐκφορωτέρα πέλοις. στέργω γάρ,
ἀνδρὸς φιτυποίμενος δίκην, τὸ τῶν δικαίων τῶνδ’ ἀπένθητον
γένος. τοιαῦτα σοὔστι. τῶν ἀρειφάτων δ’ ἐγὼ πρεπτῶν ἀγώνων
οὐκ ἀνέξομαι τὸ μὴ οὐ τήνδ’ ἀστύνικον ἐν βροτοῖς τιμᾶν
πόλιν. δέξομαι Παλλάδος ξυνοικίαν, οὐδ’ ἀτιμάσω πόλιν, τὰν
καὶ Ζεὺς ὁ παγκρατὴς Ἄρης τε φρούριον θεῶν νέμει, ῥυσίβωμον
Ἑλλάνων ἄγαλμα δαιμόνων· ᾇτ’ ἐγὼ κατεύχομαι θεσπίσασα
πρευμενῶς ἐπισσύτους βίου τύχας ὀνησίμους γαίας ἐξαμβρῦσαι
φαιδρὸν ἁλίου σέλας. τάδ’ ἐγὼ προφρόνως τοῖσδε πολίταις
πράσσω, μεγάλας καὶ δυσαρέστους δαίμονας αὐτοῦ κατανασσαμένη.
πάντα γὰρ αὗται τὰ κατ’ ἀνθρώπους ἔλαχον διέπειν. ὁ δὲ μὴ
κύρσας βαρεῶν τούτων οὐκ οἶδεν ὅθεν πληγαὶ βιότου. τὰ γὰρ
ἐκ προτέρων ἀπλακήματά νιν πρὸς τάσδ’ ἀπάγει, σιγῶν <δ’>
ὄλεθρος καὶ μέγα φωνοῦντ’ ἐχθραῖς ὀργαῖς ἀμαθύνει.
δενδροπήμων δὲ μὴ πνέοι βλάβα, τὰν ἐμὰν χάριν λέγω· φλογμός
τ’ ὀμματοστερὴς φυτῶν, τὸ μὴ περᾶν ὅρον τόπων, μηδ’ ἄκαρπος
αἰανὴς ἐφερπέτω νόσος, μῆλά τ’ εὐθενοῦντα γᾶ ξὺν διπλοῖσιν
ἐμβρύοις τρέφοι χρόνῳ τεταγμένῳ· γόνος <δ’> πλουτόχθων
ἑρμαίαν δαιμόνων δόσιν τίοι. ἦ τάδ’ ἀκούετε, πόλεως
φρούριον, οἷ’ ἐπικραίνει; μέγα γὰρ δύναται πότνῑ Ἐρινὺς
παρά τ’ ἀθανάτοις τοῖς θ’ ὑπὸ γαῖαν, περί τ’ ἀνθρώπων
φανερῶς τελέως διαπράσσουσιν, τοῖς μὲν ἀοιδάς, τοῖς δ’ αὖ
δακρύων βίον ἀμβλωπὸν παρέχουσαι. ἀνδροκμῆτας δ’ ἀώρ‐ ους
ἀπεννέπω τύχας, νεανίδων τ’ ἐπηράτων ἀνδροτυχεῖς βιότους
δότε, κύρῑ ἔχοντες, θεαί τ’ ὦ Μοῖραι ματροκασιγνῆται,
δαίμονες ὀρθονόμοι, παντὶ δόμῳ μετάκοινοι, παντὶ χρόνῳ δ’
ἐπιβριθεῖς ἐνδίκοις ὁμιλίαις, πάντᾳ τιμιώταται θεῶν. τάδε
τοι χώρᾳ τἠμῇ προφρόνως ἐπικραινομένων γάνυμαι· στέργω δ’
ὄμματα Πειθοῦς, ὅτι μοι γλῶσσαν καὶ στόμ’ ἐπωπᾷ πρὸς
τάσδ’ ἀγρίως ἀπανηναμένας· ἀλλ’ ἐκράτησε Ζεὺς ἀγοραῖος·
νικᾷ δ’ ἀγαθῶν ἔρις ἡμετέρα διὰ παντός. τὰν δ’ ἄπληστον
κακῶν μήποτ’ ἐν πόλει στάσιν τᾷδ’ ἐπεύχομαι βρέμειν. μηδὲ
πιοῦσα κόνις μέλαν αἷμα πολιτᾶν δῑ ὀργὰν ποινᾶς ἀντιφόνους
ἄτας ἁρπαλίσαι πόλεως. χάρματα δ’ ἀντιδιδοῖεν κοινοφιλεῖ
διανοίᾳ, καὶ στυγεῖν μιᾷ φρενί· πολλῶν γὰρ τόδ’ ἐν βροτοῖς
ἄκος. ἆρα φρονοῦσιν γλώσσης ἀγαθῆς ὁδὸν εὑρίσκειν; ἐκ
τῶν φοβερῶν τῶνδε προσώπων μέγα κέρδος ὁρῶ τοῖσδε πολίταις·
τάσδε γὰρ εὔφρονας εὔφρονες αἰεὶ μέγα τιμῶντες καὶ γῆν
καὶ πόλιν ὀρθοδίκαιον πρέψετε πάντως διάγοντες. <χαίρετε>
χαίρετ’ ἐν αἰσιμίαισι πλούτου. χαίρετ’ ἀστικὸς λεώς, ἴκταρ
ἥμενοι Διός, παρθένου φίλας φίλοι σωφρονοῦντες ἐν χρόνῳ.
Παλλάδος δ’ ὑπὸ πτεροῖς ὄντας ἅζεται πατήρ. χαίρετε
χὐμεῖς· προτέραν δ’ ἐμὲ χρὴ στείχειν θαλάμους ἀποδείξουσαν
πρὸς φῶς ἱερὸν τῶνδε προπομπῶν. ἴτε καὶ σφαγίων τῶνδ’ ὑπὸ
σεμνῶν κατὰ γῆς σύμεναι τὸ μὲν ἀτηρὸν χώρας κατέχειν, τὸ
δὲ κερδαλέον πέμπειν πόλεως ἐπὶ νίκῃ. ὑμεῖς δ’ ἡγεῖσθε,
πολισσοῦχοι παῖδες Κραναοῦ, ταῖσδε μετοίκοις. εἴη δ’ ἀγαθῶν
ἀγαθὴ διάνοια πολίταις. χαίρετε, χαίρετε δ’ αὖθις,
ἐπανδιπλάζω, πάντες οἱ κατὰ πτόλιν, δαίμονές τε καὶ βροτοί,
Παλλάδος πόλιν νέμον‐ τες· μετοικίαν δ’ ἐμὴν εὖ σέβοντες
οὔτι μέμ‐ ψεσθε συμφορὰς βίου. αἰνῶ τε μύθους τῶνδε τῶν
κατευγμάτων πέμψω τε φέγγει λαμπάδων σελασφόρων εἰς τοὺς
ἔνερθε καὶ κατὰ χθονὸς τόπους ξὺν προσπόλοισιν, αἵτε
φρουροῦσιν βρέτας τοὐμὸν δικαίως. ὄμμα γὰρ πάσης χθονὸς
Θησῇδος ἐξίκοιτ’ ἂν εὐκλεὴς λόχος παίδων, γυναικῶν, καὶ
στόλος πρεσβυτίδων. φοινικοβάπτοις ἐνδυτοῖς ἐσθήμασι τιμᾶτε,
καὶ τὸ φέγγος ὁρμάσθω πυρός, ὅπως ἂν εὔφρων ἥδ’ ὁμιλία
χθονὸς τὸ λοιπὸν εὐάνδροισι συμφοραῖς πρέπῃ. βᾶτε δόμῳ,
μεγάλαι φιλότιμοι Νυκτὸς παῖδες ἄπαιδες, ὑπ’ εὔφρονι πομπᾷ,
εὐφαμεῖτε δέ, χωρῖται, γᾶς ὑπὸ κεύθεσιν ὠγυγίοισιν, [καὶ]
τιμαῖς καὶ θυσίαις περίσεπτα τυχοῦσαι, εὐφαμεῖτε δὲ πανδαμεί.
ἵλαοι δὲ καὶ σύμφρονες γᾷ δεῦρ’ ἴτε, σεμναί, <ξὺν>
πυριδάπτῳ λαμπάδι τερπόμεναι καθ’ ὁδόν. ὀλολύξατε νῦν ἐπὶ
μολπαῖς. σπονδαὶ δ’ ἐς τὸ πᾶν ἐκ μετοίκων Παλλάδος ἀστοῖς.
Ζεὺς <ὁ> πανόπτας οὕτω Μοῖρά τε συγκατέβα. ὀλολύξατε νῦν
ἐπὶ μολπαῖς.