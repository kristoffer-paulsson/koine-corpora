τέκνον τυφλοῦ γέροντος Ἀντιγόνη, τίνας χώρους ἀφίγμεθ’ ἢ
τίνων ἀνδρῶν πόλιν; τίς τὸν πλανήτην Οἰδίπουν καθ’ ἡμέραν
τὴν νῦν σπανιστοῖς δέξεται δωρήμασιν; σμικρὸν μὲν ἐξαιτοῦντα,
τοῦ σμικροῦ δ’ ἔτι μεῖον φέροντα, καὶ τόδ’ ἐξαρκοῦν ἐμοί·
στέργειν γὰρ αἱ πάθαι με χὠ χρόνος ξυνὼν μακρὸς διδάσκει καὶ
τὸ γενναῖον τρίτον. ἀλλ’, ὦ τέκνον, θάκησιν εἴ τινα βλέπεις
ἢ πρὸς βεβήλοις ἢ πρὸς ἄλσεσιν θεῶν, στῆσόν με
κἀξίδρυσον, ὡς πυθώμεθα ὅπου ποτ’ ἐσμέν· μανθάνειν γὰρ
ἥκομεν ξένοι πρὸς ἀστῶν, ἃν δ’ ἀκούσωμεν τελεῖν. πάτερ
ταλαίπωρ’ Οἰδίπους, πύργοι μέν, οἳ πόλιν στέγουσιν, ὡς ἀπ’
ὀμμάτων, πρόσω· χῶρος δ’ ὅδ’ ἱερός, ὡς ἀπεικάσαι, βρύων
δάφνης, ἐλαίας, ἀμπέλου· πυκνόπτεροι δ’ εἴσω κατ’ αὐτὸν
εὐστομοῦσ’ ἀηδόνες· οὗ κῶλα κάμψον τοῦδ’ ἐπ’ ἀξέστου
πέτρου· μακρὰν γὰρ ὡς γέροντι προὐστάλης ὁδόν. κάθιζέ νύν
με καὶ φύλασσε τὸν τυφλόν. χρόνου μὲν οὕνεκ’ οὐ μαθεῖν με
δεῖ τόδε. ἔχεις διδάξαι δή μ’ ὅποι καθέσταμεν; τὰς γοῦν
Ἀθήνας οἶδα, τὸν δὲ χῶρον οὔ. πᾶς γάρ τις ηὔδα τοῦτό γ’
ἡμὶν ἐμπόρων. ἀλλ’ ὅστις ὁ τόπος ἦ μάθω μολοῦσά ποι;
ναί, τέκνον, εἴπερ ἐστί γ’ ἐξοικήσιμος. ἀλλ’ ἐστὶ μὴν
οἰκητός· οἴομαι δὲ δεῖν οὐδέν· πέλας γὰρ ἄνδρα τόνδε
νῷν ὁρῶ. ἦ δεῦρο προσστείχοντα κἀξορμώμενον; καὶ δὴ μὲν
οὖν παρόντα· χὤ τί σοι λέγειν εὔκαιρόν ἐστιν, ἔννεφ’, ὡς
ἀνὴρ ὅδε. ὦ ξεῖν’, ἀκούων τῆσδε τῆς ὑπέρ τ’ ἐμοῦ
αὑτῆς θ’ ὁρώσης, οὕνεχ’ ἡμὶν αἴσιος σκοπὸς προσήκεις ὧν
ἀδηλοῦμεν φράσαι— πρὶν νῦν τὰ πλείον’ ἱστορεῖν, ἐκ τῆσδ’
ἕδρας ἔξελθ’· ἔχεις γὰρ χῶρον οὐχ ἁγνὸν πατεῖν. τίς δ’
ἔσθ’ ὁ χῶρος; τοῦ θεῶν νομίζεται; ἄθικτος οὐδ’ οἰκητός·
αἱ γὰρ ἔμφοβοι θεαί σφ’ ἔχουσι, Γῆς τε καὶ Σκότου κόραι.
τίνων τὸ σεμνὸν ὄνομ’ ἂν εὐξαίμην κλύων; τὰς πάνθ’
ὁρώσας Εὐμενίδας ὅ γ’ ἐνθάδ’ ἂν εἴποι λεώς νιν· ἄλλα δ’
ἀλλαχοῦ καλά. ἀλλ’ ἵλεῳ μὲν τὸν ἱκέτην δεξαίατο· ὡς οὐχ
ἕδρας γῆς τῆσδ’ ἂν ἐξέλθοιμ’ ἔτι. τί δ’ ἐστὶ τοῦτο;
ξυμφορᾶς ξύνθημ’ ἐμῆς. ἀλλ’ οὐδ’ ἐμοί τοι τοὐξανιστάναι
πόλεως δίχ’ ἐστὶ θάρσος, πρίν γ’ ἂν ἐνδείξω τί δρῶ. πρός
νυν θεῶν, ὦ ξεῖνε, μή μ’ ἀτιμάσῃς, τοιόνδ’ ἀλήτην, ὧν σε
προστρέπω φράσαι. σήμαινε, κοὐκ’ ἄτιμος ἔκ γ’ ἐμοῦ φανεῖ.
τίς ἔσθ’ ὁ χῶρος δῆτ’, ἐν ᾧ βεβήκαμεν; ὅσ’ οἶδα κἀγὼ
πάντ’ ἐπιστήσει κλύων· χῶρος μὲν ἱερὸς πᾶς ὅδ’ ἔστ’·
ἔχει δέ νιν σεμνὸς Ποσειδῶν· ἐν δ’ ὁ πυρφόρος θεὸς Τιτὰν
Προμηθεύς· ὃν δ’ ἐπιστείβεις τόπον, χθονὸς καλεῖται τῆσδε
χαλκόπους ὀδός, ἔρεισμ’ Ἀθηνῶν· οἱ δὲ πλησίοι γύαι τόνδ’
ἱππότην Κολωνὸν εὔχονται σφίσιν ἀρχηγὸν εἶναι καὶ φέρουσι
τοὔνομα τὸ τοῦδε κοινὸν πάντες ὠνομασμένοι. τοιαῦτά σοι
ταῦτ’ ἐστίν, ὦ ξέν’, οὐ λόγοις τιμώμεν’, ἀλλὰ τῇ
ξυνουσίᾳ πλέον. ἦ γάρ τινες ναίουσι τούσδε τοὺς τόπους; καὶ
κάρτα, τοῦδε τοῦ θεοῦ γ’ ἐπώνυμοι. ἄρχει τις αὐτῶν ἢ ’πὶ
τῷ πλήθει λόγος; ἐκ τοῦ κατ’ ἄστυ βασιλέως τάδ’ ἄρχεται.
οὗτος δὲ τίς λόγῳ τε καὶ σθένει κρατεῖ; Θησεὺς καλεῖται,
τοῦ πρὶν Αἰγέως τόκος. ἆρ’ ἄν τις αὐτῷ πομπὸς ἐξ ὑμῶν
μόλοι; ὡς πρὸς τί λέξων ἢ καταρτύσων μολεῖν; ὡς ἂν
προσαρκῶν σμικρὰ κερδάνῃ μέγα. καὶ τίς πρὸς ἀνδρὸς μὴ
βλέποντος ἄρκεσις; ὅσ’ ἂν λέγωμεν πάνθ’ ὁρῶντα λέξομεν.
οἶσθ’, ὦ ξέν’, ὡς νῦν μὴ σφαλῇς; ἐπείπερ εἰ γενναῖος,
ὡς ἰδόντι, πλὴν τοῦ δαίμονος, αὐτοῦ μέν’ οὗπερ κἀφάνης,
ἕως ἐγὼ τοῖς ἐνθάδ’ αὐτοῦ μὴ κατ’ ἄστυ δημόταις λέξω
τάδ’ ἐλθών· οἵδε γὰρ κρινοῦσί σοι εἰ χρή σε μίμνειν ἢ
πορεύεσθαι πάλιν. ὦ τέκνον, ἦ βέβηκεν ἡμὶν ὁ ξένος;
βέβηκεν, ὥστε πᾶν ἐν ἡσύχῳ, πάτερ, ἔξεστι φωνεῖν, ὡς
ἐμοῦ μόνης πέλας. ὦ πότνιαι δεινῶπες, εὖτε νῦν ἕδρας
πρώτων ἐφ’ ὑμῶν τῆσδε γῆς ἔκαμψ’ ἐγώ, Φοίβῳ τε κἀμοὶ μὴ
γένησθ’ ἀγνώμονες, ὅς μοι, τὰ πόλλ’ ἐκεῖν’ ὅτ’ ἐξέχρη
κακά, ταύτην ἔλεξε παῦλαν ἐν χρόνῳ μακρῷ, ἐλθόντι χώραν
τερμίαν, ὅπου θεῶν σεμνῶν ἕδραν λάβοιμι καὶ ξενόστασιν,
ἐνταῦθα κάμψειν τὸν ταλαίπωρον βίον, κέρδη μὲν οἰκήσαντα
τοῖς δεδεγμένοις, ἄτην δὲ τοῖς πέμψασιν, οἵ μ’ ἀπήλασαν·
σημεῖα δ’ ἥξειν τῶνδέ μοι παρηγγύα, ἢ σεισμὸν ἢ βροντήν
τιν’ ἢ Διὸς σέλας, ἔγνωκα μέν νυν ὥς με τήνδε τὴν ὁδὸν
οὐκ ἔσθ’ ὅπως οὐ πιστὸν ἐξ ὑμῶν πτερὸν ἐξήγαγ’ εἰς τόδ’
ἄλσος· οὐ γὰρ ἄν ποτε πρώταισιν ὑμῖν ἀντέκυρσ’ ὁδοιπορῶν,
νήφων ἀοίνοις, κἀπὶ σεμνὸν ἑζόμην βάθρον τόδ’ ἀσκέπαρνον.
ἀλλά μοι, θεαί, βίου κατ’ ὀμφὰς τὰς Ἀπόλλωνος δότε πέρασιν
ἤδη καὶ καταστροφήν τινα, εἰ μὴ δοκῶ τι μειόνως ἔχειν, ἀεὶ
μόχθοις λατρεύων τοῖς ὑπερτάτοις βροτῶν. ἴτ’, ὦ γλυκεῖαι
παῖδες ἀρχαίου Σκότου, ἴτ’, ὦ μεγίστης Παλλάδος καλούμεναι
πασῶν Ἀθῆναι τιμιωτάτη πόλις, οἰκτίρατ’ ἀνδρὸς Οἰδίπου
τόδ’ ἄθλιον εἴδωλον· οὐ γὰρ δὴ τόδ’ ἀρχαῖον δέμας. σίγα·
πορεύονται γὰρ οἵδε δή τινες χρόνῳ παλαιοί, σῆς ἕδρας
ἐπίσκοποι. σιγήσομαί τε καὶ σύ μ’ ἐξ ὁδοῦ πόδα κρύψον κατ’
ἄλσος, τῶνδ’ ἕως ἂν ἐκμάθω τίνας λόγους ἐροῦσιν· ἐν γὰρ
τῷ μαθεῖν ἔνεστιν ηὑλάβεια τῶν ποιουμένων. ὅρα. τίς ἄρ’
ἦν; ποῦ ναίει; ποῦ κυρεῖ ἐκτόπιος συθεὶς ὁ πάντων ὁ
πάντων ἀκορέστατος; προσδέρκου λεῦσσέ νιν, προσπεύθου
πανταχῇ. πλανάτας πλανάτας τις ὁ πρέσβυς οὐδ’ ἔγχωρος·
προσέβα γὰρ οὐκ ἄν ποτ’ ἀστιβὲς ἄλσος ἐς τᾶνδ’
ἀμαιμακετᾶν κορᾶν, ἃς τρέμομεν λέγειν καὶ παραμειβόμεσθ’
ἀδέρκτως, ἀφώνως, ἀλόγως τὸ τᾶς. εὐφάμου στόμα φροντίδος
ἱέντες, τὰ δὲ νῦν τιν’ ἥκειν λόγος οὐδὲν ἅζονθ’, ὃν
ἐγὼ λεύσσων περὶ πᾶν οὔπω δύναμαι τέμενος γνῶναι ποῦ μοί
ποτε ναίει. ὅδ’ ἐκεῖνος ἐγώ· φωνῇ γὰρ ὁρῶ, τὸ
φατιζόμενον. ἰὼ ἰώ, δεινὸς μὲν ὁρᾶν, δεινὸς δὲ κλύειν. μή
μ’, ἱκετεύω, προσίδητ’ ἄνομον. Ζεῦ ἀλεξῆτορ, τίς ποθ’ ὁ
πρέσβυς; οὐ πάνυ μοίρας εὐδαιμονίσαι πρώτης, ὦ τῆσδ’
ἔφοροι χώρας. δηλῶ δ’· οὐ γὰρ ἂν ὧδ’ ἀλλοτρίοις ὄμμασιν
εἷρπον κἀπὶ σμικροῖς μέγας ὥρμουν. ἐή, ἀλαῶν ὀμμάτων
ἆρα καὶ ἦσθα φυτάλμιος; δυσαίων μακραίων γ’, ὅσ’
ἐπεικάσαι. ἀλλ’ οὐ μὰν ἔν γ’ ἐμοὶ προσθήσει τάσδ’ ἀράς.
περᾷς γάρ, περᾷς· ἀλλ’ ἵνα τῷδ’ ἐν ἀ‐ φθέγκτῳ μὴ
προπέσῃς νάπει ποιάεντι, κάθυδρος οὗ κρατὴρ μειλιχίων ποτῶν
ῥεύματι συντρέχει, τόν, ξένε πάμμορ’, εὖ φύλαξαι; μετάσταθ’
ἀπόβαθι. πολ‐ λὰ κέλευθος ἐρατύει· κλύεις, ὦ πολύμοχθ’
ἀλᾶτα; λόγον εἴ τιν’ οἴσεις πρὸς ἐμὰν λέσχαν, ἀβάτων
ἀποβάς, ἵνα πᾶσι νόμος, φώνει· πρόσθεν δ’ ἀπερύκου.
θύγατερ, ποῖ τις φροντίδος ἔλθῃ; ὦ πάτερ, ἀστοῖς ἴσα χρὴ
μελετᾶν, εἴκοντας ἃ δεῖ κἀκούοντας. πρόσθιγέ νύν μου. ψαύω
καὶ δή. ὦ ξένε, μὴ δῆτ’ ἀδικηθῶ σοὶ πιστεύσας καὶ
μεταναστάς. οὔ τοι μήποτέ σ’ ἐκ τῶνδ’ ἑδράνων, ὦ γέρον,
ἄκοντά τις ἄξει. ἔτ’ οὖν; ἔτι βαῖνε πόρσω. ἔτι;
προβίβαζε, κούρα, πόρσω· σὺ γὰρ ἀΐεις. <> <> <> ἕπεο μάν,
ἕπε’ ὧδ’ ἀμαυρῷ κώλῳ, πάτερ, ᾇ σ’ ἄγω. <> τόλμα
ξεῖνος ἐπὶ ξένης, ὦ τλάμων, ὅ τι καὶ πόλις τέτροφεν
ἄφιλον ἀποστυγεῖν καὶ τὸ φίλον σέβεσθαι. ἄγε νυν σύ με,
παῖ, ἵν’ ἂν εὐσεβίας ἐπιβαίνοντες τὸ μὲν εἴποιμεν, τὸ δ’
ἀκούσαιμεν, καὶ μὴ χρείᾳ πολεμῶμεν. αὐτοῦ· μηκέτι τοῦδ’
αὐτοπέτρου βήματος ἔξω πόδα κλίνῃς. οὕτως; ἅλις, ὡς
ἀκούεις. ἦ ἑσθῶ; λέχριός γ’ ἐπ’ ἄκρου λᾶος βραχὺς
ὀκλάσας. πάτερ, ἐμὸν τόδ’· ἐν ἁσυχαίᾳ ἰώ μοί μοι. βάσει
βάσιν ἅρμοσαι, γεραὸν ἐς χέρα σῶμα σὸν προκλίνας φιλίαν
ἐμάν. ὤμοι δύσφρονος ἄτας. ὦ τλάμων, ὅτε νῦν χαλᾷς,
αὔδασον, τίς ἔφυς βροτῶν; τίς ὁ πολύπονος ἄγει; τίν’ ἂν
σοῦ πατρίδ’ ἐκπυθοίμαν; ὦ ξένοι, ἀπόπτολις· ἀλλὰ μὴ τί
τόδ’ ἀπεννέπεις, γέρον; μὴ μὴ μή μ’ ἀνέρῃ τίς εἰμι, μηδ’
ἐξετάσῃς πέρα ματεύων. τί τόδ’; αἰνὰ φύσις. αὔδα. τέκνον,
ὤμοι, τί γεγώνω; τίνος εἶ σπέρματος, ὦ ξένε, φώνει,
πατρόθεν. ὤμοι ἐγώ, τί πάθω, τέκνον ἐμόν; λέγ’, ἐπείπερ
ἐπ’ ἔσχατα βαίνεις. ἀλλ’ ἐρῶ· οὐ γὰρ ἔχω κατακρυφάν.
μακρὰ μέλλετον, ἀλλὰ τάχυνε. Λαΐου ἴστε τιν’; ὢ ἰοὺ
ἰού. τό τε Λαβδακιδᾶν γένος; ὦ Ζεῦ. ἄθλιον Οἰδιπόδαν; σὺ
γὰρ ὅδ’ εἶ; δέος ἴσχετε μηδὲν ὅσ’ αὐδῶ. ἰὼ ὢ ὤ.
δύσμορος. ὢ ὤ. θύγατερ, τί ποτ’ αὐτίκα κύρσει; ἔξω πόρσω
βαίνετε χώρας. ἃ δ’ ὑπέσχεο ποῖ καταθήσεις, οὐδενὶ μοιριδία
τίσις ἔρχεται ἃν προπάθῃ τὸ τίνειν· ἀπάτα δ’ ἀπά‐ ταις
ἑτέραις ἑτέρα παραβαλλομέ‐ να πόνον, οὐ χάριν, ἀντιδίδωσιν
ἔ‐ χειν. σὺ δὲ τῶνδ’ ἑδράνων πάλιν ἔκτοπος αὖθις ἄφορμος
ἐμᾶς χθονὸς ἔκθορε, μή τι πέρα χρέος ἐμᾷ πόλει προσάψῃς.
ὦ ξένοι αἰδόφρονες, ἀλλ’ ἐπεὶ γεραὸν πατέρα τόνδ’ ἐμὸν
οὐκ ἀνέτλατ’, ἔργων ἀκόντων ἀΐοντες αὐδάν, ἀλλ’ ἐμὲ
τὰν μελέαν, ἱκετεύομεν, ὦ ξένοι, οἰκτίραθ’, ἃ πατρὸς
ὑπὲρ τοὐμοῦ μόνου ἄντομαι οὐκ ἀλαοῖς προσορωμένα ὄμμα
σὸν ὄμμασιν, ὥς τις ἀφ’ αἵματος ὑμετέρου προφανεῖσα, τὸν
ἄθλιον αἰδοῦς κῦρσαι· ἐν ὔμμι γὰρ ὡς θεῷ κείμεθα
τλάμονες. ἀλλ’ ἴτε, νεύσατε τὰν ἀδόκητον χάριν· πρός σ’ ὅ
τι σοι φίλον ἐκ σέθεν ἄντομαι, ἢ τέκνον ἢ λέχος ἢ χρέος
ἢ θεός· οὐ γὰρ ἴδοις ἂν ἀθρῶν βροτὸν ὅστις ἄν, εἰ
θεὸς ἄγοι, ἐκφυγεῖν δύναιτο. ἀλλ’ ἴσθι, τέκνον Οἰδίπου,
σέ τ’ ἐξ ἴσου οἰκτίρομεν καὶ τόνδε συμφορᾶς χάριν· τὰ δ’
ἐκ θεῶν τρέμοντες οὐ σθένοιμεν ἂν φωνεῖν πέρα τῶν πρὸς σὲ
νῦν εἰρημένων. τί δῆτα δόξης ἢ τί κληδόνος καλῆς μάτην
ῥεούσης ὠφέλημα γίγνεται, εἰ τάς γ’ Ἀθήνας φασὶ
θεοσεβεστάτας εἶναι, μόνας δὲ τὸν κακούμενον ξένον σῴζειν
οἵας τε καὶ μόνας ἀρκεῖν ἔχειν; κἄμοιγε ποῦ τοῦτ’ ἐστίν,
οἵτινες βάθρων ἐκ τῶνδέ μ’ ἐξάραντες εἶτ’ ἐλαύνετε,
ὄνομα μόνον δείσαντες; οὐ γὰρ δὴ τό γε σῶμ’ οὐδὲ τἄργα
τἄμ’· ἐπεὶ τά γ’ ἔργα μου πεπονθότ’ ἐστὶ μᾶλλον ἢ
δεδρακότα, εἴ σοι τὰ μητρὸς καὶ πατρὸς χρείη λέγειν, ὧν
οὕνεκ’ ἐκφοβεῖ με· τοῦτ’ ἐγὼ καλῶς ἔξοιδα. καίτοι πῶς
ἐγὼ κακὸς φύσιν, ὅστις παθὼν μὲν ἀντέδρων, ὥστ’ εἰ
φρονῶν ἔπρασσον, οὐδ’ ἂν ὧδ’ ἐγιγνόμην κακός; νῦν δ’
οὐδὲν εἰδὼς ἱκόμην ἵν’ ἱκόμην, ὑφ’ ὧν δ’ ἔπασχον,
εἰδότων ἀπωλλύμην. ἀνθ’ ὧν ἱκνοῦμαι πρὸς θεῶν ὑμᾶς,
ξένοι, ὥσπερ με κἀνεστήσαθ’, ὧδε σώσατε, καὶ μὴ θεοὺς
τιμῶντες εἶτα τοὺς θεοὺς μοίρας ποιεῖσθε μηδαμῶς· ἡγεῖσθε
δὲ βλέπειν μὲν αὐτοὺς πρὸς τὸν εὐσεβῆ βροτῶν, βλέπειν δὲ
πρὸς τοὺς δυσσεβεῖς, φυγὴν δέ του μήπω γενέσθαι φωτὸς
ἀνοσίου βροτῶν. ξὺν οἷς σὺ μὴ κάλυπτε τὰς εὐδαίμονας
ἔργοις Ἀθήνας ἀνοσίοις ὑπηρετῶν, ἀλλ’ ὥσπερ ἔλαβες τὸν
ἱκέτην ἐχέγγυον, ῥύου με κἀκφύλασσε· μηδέ μου κάρα τὸ
δυσπρόσοπτον εἰσορῶν ἀτιμάσῃς, ἥκω γὰρ ἱερὸς εὐσεβής τε
καὶ φέρων ὄνησιν ἀστοῖς τοῖσδ’· ὅταν δ’ ὁ κύριος παρῇ
τις, ὑμῶν ὅστις ἐστὶν ἡγεμών, τότ’ εἰσακούων πάντ’
ἐπιστήσει· τὰ δὲ μεταξὺ τούτου μηδαμῶς γίγνου κακός. ταρβεῖν
μέν, ὦ γεραιέ, τἀνθυμήματα πολλή ’στ’ ἀνάγκη τἀπὸ σοῦ·
λόγοισι γὰρ οὐκ ὠνόμασται βραχέσι· τοὺς δὲ τῆσδε γῆς
ἄνακτας ἀρκεῖ ταῦτά μοι διειδέναι. καὶ ποῦ ’σθ’ ὁ κραίνων
τῆσδε τῆς χώρας, ξένοι; πατρῷον ἄστυ γῆς ἔχει· σκοπὸς δέ
νιν, ὃς κἀμὲ δεῦρ’ ἔπεμψεν, οἴχεται στελῶν. ἦ καὶ
δοκεῖτε τοῦ τυφλοῦ τιν’ ἐντροπὴν ἢ φροντίδ’, ἕξειν, αὐτὸν
ὥστ’ ἐλθεῖν πέλας; καὶ κάρθ’, ὅταν περ τοὔνομ’ αἴσθηται
τὸ σόν. τίς δ’ ἔσθ’ ὁ κείνῳ τοῦτο τοὔπος ἀγγελῶν; μακρὰ
κέλευθος· πολλὰ δ’ ἐμπόρων ἔπη φιλεῖ πλανᾶσθαι, τῶν ἐκεῖνος
ἀΐων, θάρσει, παρέσται. πολὺ γάρ, ὦ γέρον, τὸ σὸν ὄνομα
διήκει πάντας, ὥστε κεἰ βραδὺς εὕδει, κλύων σοῦ δεῦρ’
ἀφίξεται ταχύς. ἀλλ’ εὐτυχὴς ἵκοιτο τῇ θ’ αὑτοῦ πόλει
ἐμοί τε· τίς γὰρ ἐσθλὸς οὐχ αὑτῷ φίλος; ὦ Ζεῦ, τί
λέξω; ποῖ φρενῶν ἔλθω, πάτερ; τί δ’ ἔστι, τέκνον Ἀντιγόνη;
γυναῖχ’ ὁρῶ στείχουσαν ἡμῶν ἆσσον, Αἰτναίας ἐπὶ πώλου
βεβῶσαν· κρατὶ δ’ ἡλιοστεγὴς κυνῆ πρόσωπα Θεσσαλίς νιν
ἀμπέχει. τί φῶ; ἆρ’ ἔστιν; ἆρ’ οὐκ ἔστιν; ἢ γνώμη
πλανᾷ; καὶ φημὶ κἀπόφημι κοὐκ ἔχω τί φῶ. τάλαινα. οὐκ
ἔστιν ἄλλη· φαιδρὰ γοῦν ἀπ’ ὀμμάτων σαίνει με
προσστείχουσα· σημαίνει δ’ ὅτι μόνης τόδ’ ἐστὶ δῆλον
Ἰσμήνης κάρα. πῶς εἶπας, ὦ παῖ; παῖδα σήν, ἐμὴν δ’ ὁρᾶν
ὅμαιμον· αὐδῇ δ’ αὐτίκ’ ἔξεστιν μαθεῖν. ὦ δισσὰ πατρὸς
καὶ κασιγνήτης ἐμοὶ ἥδιστα προσφωνήμαθ’, ὡς ὑμᾶς μόλις
εὑροῦσα λύπῃ δεύτερον μόλις βλέπω. ὦ τέκνον, ἥκεις; ὦ
πάτερ δύσμοιρ’ ὁρᾶν. τέκνον, πέφηνας; οὐκ ἄνευ μόχθου γέ
μοι. πρόσψαυσον, ὦ παῖ. θιγγάνω δυοῖν ὁμοῦ. ὦ σπέρμ’
ὅμαιμον. ὦ δυσάθλιαι τροφαί. ἦ τῆσδε κἀμοῦ; δυσμόρου τ’
ἐμοῦ τρίτης. τέκνον, τί δ’ ἦλθες; σῇ, πάτερ, προμηθίᾳ.
πότερα πόθοισι; καὶ λόγων γ’ αὐτάγγελος, ξὺν ᾧπερ εἶχον
οἰκετῶν πιστῷ μόνῳ. οἱ δ’ αὐθόμαιμοι ποῦ νεανίαι πονεῖν;
εἴσ’ οὗπέρ εἰσι· δεινὰ τἀν κείνοις τανῦν. ὦ πάντ’
ἐκείνω τοῖς ἐν Αἰγύπτῳ νόμοις φύσιν κατεικασθέντε καὶ βίου
τροφάς· ἐκεῖ γὰρ οἱ μὲν ἄρσενες κατὰ στέγας θακοῦσιν
ἱστουργοῦντες, αἱ δὲ σύννομοι τἄξω βίου τροφεῖα πορσύνουσ’
ἀεί. σφῷν δ’, ὦ τέκν’, οὓς μὲν εἰκὸς ἦν πονεῖν τάδε,
κατ’ οἶκον οἰκουροῦσιν ὥστε παρθένοι, σφὼ δ’ ἀντ’ ἐκείνων
τἀμὰ δυστήνου κακὰ ὑπερπονεῖτον. ἡ μὲν ἐξ ὅτου νέας
τροφῆς ἔληξε καὶ κατίσχυσεν δέμας, ἀεὶ μεθ’ ἡμῶν δύσμορος
πλανωμένη γερονταγωγεῖ, πολλὰ μὲν κατ’ ἀγρίαν ὕλην ἄσιτος
νηλίπους τ’ ἀλωμένη, πολλοῖσι δ’ ὄμβροις ἡλίου τε καύμασιν
μοχθοῦσα τλήμων δεύτερ’ ἡγεῖται τὰ τῆς οἴκοι διαίτης, εἰ
πατὴρ τροφὴν ἔχοι. σὺ δ’, ὦ τέκνον, πρόσθεν μὲν ἐξίκου
πατρὶ μαντεῖ’ ἄγουσα πάντα, Καδμείων λάθρᾳ, ἃ τοῦδ’
ἐχρήσθη σώματος, φύλαξ τέ μου πιστὴ κατέστης, γῆς ὅτ’
ἐξηλαυνόμην· νῦν δ’ αὖ τίν’ ἥκεις μῦθον, Ἰσμήνη, πατρὶ
φέρουσα; τίς σ’ ἐξῆρεν οἴκοθεν στόλος; ἥκεις γὰρ οὐ κενή
γε, τοῦτ’ ἐγὼ σαφῶς ἔξοιδα, μὴ οὐχὶ δεῖμ’ ἐμοὶ φέρουσά
τι. ἐγὼ τὰ μὲν παθήμαθ’ ἅπαθον, πάτερ, ζητοῦσα τὴν σὴν ποῦ
κατοικοίης τροφήν, παρεῖσ’ ἐάσω· δὶς γὰρ οὐχὶ βούλομαι
πονοῦσά τ’ ἀλγεῖν καὶ λέγουσ’ αὖθις πάλιν. ἃ δ’ ἀμφὶ
τοῖν σοῖν δυσμόροιν παίδοιν κακὰ νῦν ἐστι, ταῦτα σημανοῦσ’
ἐλήλυθα. πρὶν μὲν γὰρ αὐτοῖς ἦν ἔρως Κρέοντί τε θρόνους
ἐᾶσθαι μηδὲ χραίνεσθαι πόλιν, λόγῳ σκοποῦσι τὴν πάλαι
γένους φθοράν, οἵα κατέσχε τὸν σὸν ἄθλιον δόμον· νῦν δ’ ἐκ
θεῶν του κἀλιτηρίου φρενὸς εἰσῆλθε τοῖν τρὶς ἀθλίοιν ἔρις
κακή, ἀρχῆς λαβέσθαι καὶ κράτους τυραννικοῦ. χὠ μὲν νεάζων
καὶ χρόνῳ μείων γεγὼς τὸν πρόσθε γεννηθέντα Πολυνείκη θρόνων
ἀποστερίσκει, κἀξελήλακεν πάτρας. ὁ δ’, ὡς καθ’ ἡμᾶς ἔσθ’
ὁ πληθύων λόγος, τὸ κοῖλον Ἄργος βὰς φυγὰς προσλαμβάνει
κῆδός τε καινὸν καὶ ξυνασπιστὰς φίλους ὡς αὐτίκ’ Ἄργος ἢ
τὸ Καδμείων πέδον τιμῇ καθέξον ἢ πρὸς οὐρανὸν βιβῶν.
ταῦτ’ οὐκ ἀριθμός ἐστιν, ὦ πάτερ, λόγων, ἀλλ’ ἔργα δεινά·
τοὺς δὲ σοὺς ὅπου θεοὶ πόνους κατοικτιοῦσιν οὐκ ἔχω
μαθεῖν. ἤδη γὰρ ἔσχες ἐλπίδ’ ὡς ἐμοῦ θεοὺς ὤραν τιν’
ἕξειν, ὥστε σωθῆναί ποτε; ἔγωγε τοῖς νὺν γ’, ὦ πάτερ,
μαντεύμασιν. ποίοισι τούτοις; τί δὲ τεθέσπισται, τέκνον; σὲ
τοῖς ἐκεῖ ζητητὸν ἀνθρώποις ποτὲ θανόντ’ ἔσεσθαι ζῶντά τ’
εὐσοίας χάριν. τίς δ’ ἂν τοιοῦδ’ ὑπ’ ἀνδρὸς εὖ πράξειεν
ἄν; ἐν σοὶ τὰ κείνων φασὶ γίγνεσθαι κράτη. ὅτ’ οὐκέτ’
εἰμί, τηνικαῦτ’ ἄρ’ εἴμ’ ἀνήρ; νῦν γὰρ θεοί σ’ ὀρθοῦσι,
πρόσθε δ’ ὤλλυσαν. γέροντα δ’ ὀρθοῦν φλαῦρον ὃς νέος πέσῃ.
καὶ μὴν Κρέοντά γ’ ἴσθι σοι τούτων χάριν ἥξοντα βαιοῦ
κοὐχὶ μυρίου χρόνου. ὅπως τί δράσῃ, θύγατερ; ἑρμήνευέ
μοι. ὥς σ’ ἄγχι γῆς στήσωσι Καδμείας, ὅπως κρατῶσι μὲν
σοῦ, γῆς δὲ μὴ ’μβαίνῃς ὅρων. ἡ δ’ ὠφέλησις τίς θύρασι
κειμένου; κείνοις ὁ τύμβος δυστυχῶν ὁ σὸς βαρύς. κἄνευ θεοῦ
τις τοῦτό γ’ ἂν γνώμῃ μάθοι. τούτου χάριν τοίνυν σε
προσθέσθαι πέλας χώρας θέλουσι, μηδ’ ἵν’ ἂν σαυτοῦ κρατοῖς.
ἦ καὶ κατασκιῶσι Θηβαίᾳ κόνει; ἀλλ’ οὐκ ἐᾷ τοὔμφυλον
αἷμά σ’, ὦ πάτερ. οὐκ ἆρ’ ἐμοῦ γε μὴ κρατήσωσίν ποτε.
ἔσται ποτ’ ἆρα τοῦτο Καδμείοις βάρος. ποίας φανείσης, ὦ
τέκνον, συναλλαγῆς; τῆς σῆς ὑπ’ ὀργῆς, σοῖς ὅταν στῶσιν
τάφοις. ἃ δ’ ἐννέπεις, κλύουσα τοῦ λέγεις, τέκνον; ἀνδρῶν
θεωρῶν Δελφικῆς ἀφ’ ἑστίας. καὶ ταῦτ’ ἐφ’ ἡμῖν Φοῖβος
εἰρηκὼς κυρεῖ; ὥς φασιν οἱ μολόντες εἰς Θήβης πέδον. παίδων
τις οὖν ἤκουσε τῶν ἐμῶν τάδε; ἄμφω γ’ ὁμοίως,
κἀξεπίστασθον καλῶς. κᾆθ’ οἱ κάκιστοι τῶνδ’ ἀκούσαντες,
πάρος τοὐμοῦ πόθου προύθεντο τὴν τυραννίδα; ἀλγῶ κλύουσα
ταῦτ’ ἐγώ, φέρω δ’ ὅμως. ἀλλ’ οἱ θεοί σφιν μήτε τὴν
πεπρωμένην ἔριν κατασβέσειαν, ἔν τ’ ἐμοὶ τέλος αὐτοῖν
γένοιτο τῆσδε τῆς μάχης πέρι, ἧς νῦν ἔχονται κἀπαναίρονται
δόρυ· ὡς οὔτ’ ἂν ὃς νῦν σκῆπτρα καὶ θρόνους ἔχει
μείνειεν οὔτ’ ἂν οὑξεληλυθὼς πάλιν ἔλθοι ποτ’ αὖθις· οἵ
γε τὸν φύσαντ’ ἐμὲ οὕτως ἀτίμως πατρίδος ἐξωθούμενον οὐκ
ἔσχον οὐδ’ ἤμυναν, ἀλλ’ ἀνάστατος αὐτοῖς ἐπέμφθην
κἀξεκηρύχθην φυγάς. εἴποις ἂν ὡς θέλοντι τοῦτ’ ἐμοὶ τότε
πόλις τὸ δῶρον εἰκότως κατῄνεσεν. οὐ δῆτ’, ἐπεί τοι τὴν
μὲν αὐτίχ’ ἡμέραν, ὁπηνίκ’ ἔζει θυμός, ἥδιστον δέ μοι τὸ
κατθανεῖν ἦν καὶ τὸ λευσθῆναι πέτροις, οὐδεὶς ἔρωτ’ ἐς
τόνδ’ ἐφαίνετ’ ὠφελῶν· χρόνῳ δ’, ὅτ’ ἤδη πᾶς ὁ μόχθος
ἦν πέπων, κἀμάνθανον τὸν θυμὸν ἐκδραμόντα μοι μείζω
κολαστὴν τῶν πρὶν ἡμαρτημένων, τὸ τηνίκ’ ἤδη τοῦτο μὲν
πόλις βίᾳ ἤλαυνέ μ’ ἐκ γῆς χρόνιον, οἱ δ’ ἐπωφελεῖν, οἱ
τοῦ πατρός, τῷ πατρὶ δυνάμενοι, τὸ δρᾶν οὐκ ἠθέλησαν, ἀλλ’
ἔπους σμικροῦ χάριν φυγάς σφιν ἔξω πτωχὸς ἠλώμην ἀεί. ἐκ
ταῖνδε δ’, οὔσαιν παρθένοιν, ὅσον φύσις δίδωσιν αὐταῖν, καὶ
τροφὰς ἔχω βίου καὶ γῆς ἄδειαν καὶ γένους ἐπάρκεσιν· τὼ
δ’ ἀντὶ τοῦ φύσαντος εἱλέσθην θρόνους καὶ σκῆπτρα κραίνειν
καὶ τυραννεύειν χθονός. ἀλλ’ οὔ τι μὴ λάχωσι τοῦδε συμμάχου,
οὐδέ σφιν ἀρχῆς τῆσδε Καδμείας ποτὲ ὄνησις ἥξει· τοῦτ’
ἐγῷδα, τῆσδέ τε μαντεῖ’ ἀκούων συννοῶν τε τἀξ ἐμοῦ
παλαίφαθ’ ἁμοὶ Φοῖβος ἤνυσέν ποτε. πρὸς ταῦτα καὶ Κρέοντα
πεμπόντων ἐμοῦ μαστῆρα, κεἴ τις ἄλλος ἐν πόλει σθένει.
ἐὰν γὰρ ὑμεῖς, ὦ ξένοι, θέληθ’ ὁμοῦ προστάτισι ταῖς
σεμναῖσι δημούχοις θεαῖς ἀλκὴν ποεῖσθαι, τῇδε τῇ πόλει
μέγαν σωτῆρ’ ἀρεῖσθε, τοῖς δ’ ἐμοῖς ἐχθροῖς πόνους.
ἐπάξιος μέν, Οἰδίπους, κατοικτίσαι, αὐτός τε παῖδές θ’
αἵδ’· ἐπεὶ δὲ τῆσδε γῆς σωτῆρα σαυτὸν τῷδ’ ἐπεμβάλλεις
λόγῳ, παραινέσαι σοι βούλομαι τὰ σύμφορα. ὦ φίλταθ’, ὡς νῦν
πᾶν τελοῦντι προξένει. θοῦ νῦν καθαρμὸν τῶνδε δαιμόνων, ἐφ’
ἃς τὸ πρῶτον ἵκου καὶ κατέστειψας πέδον. τρόποισι ποίοις;
ὦ ξένοι, διδάσκετε. πρῶτον μὲν ἱερὰς ἐξ ἀειρύτου χοὰς
κρήνης ἐνεγκοῦ, δῑ ὁσίων χειρῶν θιγών. ὅταν δὲ τοῦτο
χεῦμ’ ἀκήρατον λάβω; κρατῆρές εἰσιν, ἀνδρὸς εὔχειρος
τέχνη, ὧν κρᾶτ’ ἔρεψον καὶ λαβὰς ἀμφιστόμους. θαλλοῖσιν ἢ
κρόκαισιν, ἢ ποίῳ τρόπῳ; οἰός γε νεαρᾶς νεοπόκῳ μαλλῷ
λαβών. εἶεν· τὸ δ’ ἔνθεν ποῖ τελευτῆσαί με χρή; χοὰς
χέασθαι στάντα πρὸς πρώτην ἕω. ἦ τοῖσδε κρωσσοῖς οἷς
λέγεις χέω τάδε; τρισσάς γε πηγάς· τὸν τελευταῖον δ’ ὅλον.
τοῦ τόνδε πλήσας θῶ; δίδασκε καὶ τόδε. ὕδατος, μελίσσης·
μηδὲ προσφέρειν μέθυ. ὅταν δὲ τούτων γῆ μελάμφυλλος τύχῃ;
τρὶς ἐννέ’ αὐτῇ κλῶνας ἐξ ἀμφοῖν χεροῖν τιθεὶς ἐλαίας
τάσδ’ ἐπεύχεσθαι λιτάς. τούτων ἀκοῦσαι βούλομαι· μέγιστα
γάρ. ὥς σφας καλοῦμεν Εὐμενίδας, ἐξ εὐμενῶν στέρνων
δέχεσθαι τὸν ἱκέτην σωτήριον, αἰτοῦ σύ τ’ αὐτὸς κεἴ τις
ἄλλος ἀντὶ σοῦ, ἄπυστα φωνῶν μηδὲ μηκύνων βοήν· ἔπειτ’
ἀφέρπειν ἄστροφος. καὶ ταῦτά σοι δράσαντι θαρσῶν ἂν
παρασταίην ἐγώ· ἄλλως δὲ δειμαίνοιμ’ ἄν, ὦ ξέν’, ἀμφὶ
σοι. ὦ παῖδε, κλύετον τῶνδε προσχώρων ξένων; ἠκούσαμέν τε
χὤ τι δεῖ πρόστασσε δρᾶν. ἐμοὶ μὲν οὐχ ὁδωτά· λείπομαι
γὰρ ἐν τῷ μὴ δύνασθαι μήδ’ ὁρᾶν, δυοῖν κακοῖν· σφῷν δ’
ἁτέρα μολοῦσα πραξάτω τάδε. ἀρκεῖν γὰρ οἶμαι κἀντὶ μυρίων
μίαν ψυχὴν τάδ’ ἐκτίνουσαν, ἢν εὔνους παρῇ. ἀλλ’ ἐν
τάχει τι πράσσετον· μόνον δέ με μὴ λείπετ’· οὐ γὰρ ἂν
σθένοι τοὐμὸν δέμας ἔρημον ἕρπειν οὐδ’ ὑφηγητοῦ δίχα.
ἀλλ’ εἶμ’ ἐγὼ τελοῦσα· τὸν τόπον δ’ ἵνα χρῆσταί μ’
ἐφευρεῖν, τοῦτο βούλομαι μαθεῖν. τοὐκεῖθεν ἄλσους, ὦ ξένη,
τοῦδ’· ἢν δέ του σπάνιν τιν’ ἴσχῃς, ἔστ’ ἔποικος ὃς
φράσει. χωροῖμ’ ἂν ἐς τόδ’· Ἀντιγόνη, σὺ δ’ ἐνθάδε φύλασσε
πατέρα τόνδε· τοῖς τεκοῦσι γὰρ οὐδ’ εἰ πονεῖ τις, δεῖ πόνου
μνήμην ἔχειν. δεινὸν μὲν τὸ πάλαι κείμενον ἤδη κακόν, ὦ
ξεῖν’, ἐπεγείρειν· ὅμως δ’ ἔραμαι πυθέσθαι τί τοῦτο; τᾶς
δειλαίας ἀπόρου φανείσας ἀλγηδόνος, ᾇ ξυνέστας. μὴ πρὸς
ξενίας ἀνοίξῃς τᾶς σᾶς ἃ πέπονθ’ ἀναιδῆ. τό τοι πολὺ καὶ
μηδαμὰ λῆγον χρῄζω, ξεῖν’, ὀρθὸν ἄκουσμ’ ἀκοῦσαι. ὤμοι.
στέρξον, ἱκετεύω. φεῦ φεῦ. πείθου· κἀγὼ γὰρ ὅσον σὺ
προσχρῄζεις. ἤνεγκ’ οὖν κακότατ’, ὦ ξένοι, ἤνεγκ’ ἀέκων
μέν, θεὸς ἴστω, τούτων δ’ αὐθαίρετον οὐδέν. ἀλλ’ ἐς τί;
κακᾷ μ’ εὐνᾷ πόλις οὐδὲν ἴδριν γάμων ἐνέδησεν ἄτᾳ. ἦ
ματρόθεν, ὡς ἀκούω, δυσώνυμα λέκτρ’ ἐπλήσω; ὤμοι θάνατος
μὲν τάδ’ ἀκούειν, ὦ ξεῖν’· αὗται δὲ δύ’ ἐξ ἐμοῦ μὲν
πῶς φῄς; παῖδε, δύο δ’ ἄτα ὦ Ζεῦ. ματρὸς κοινᾶς
ἀπέβλαστον ὠδῖνος. σαί τ’ εἴσ’ ἄρ’ ἀπόγονοί τε καὶ
κοιναί γε πατρὸς ἀδελφεαί. ἰώ. ἰὼ δῆτα μυρίων γ’
ἐπιστροφαὶ κακῶν. ἔπαθες ἔπαθον ἄλαστ’ ἔχειν. ἔρεξας οὐκ
ἔρεξα. τί γάρ; ἐδεξάμην δῶρον, ὃ μήποτ’ ἐγὼ ταλακάρδιος
ἐπωφέλησας πόλεος ἐξελέσθαι. δύστανε, τί γάρ; ἔθου φόνον
τί τοῦτο; τί δ’ ἐθέλεις μαθεῖν; πατρός; παπαῖ. δευτέραν
ἔπαισας, ἐπὶ νόσῳ νόσον, ἔκανες ἔκανον. ἔχει δέ μοι τί
τοῦτο; πρὸς δίκας τι. τί γάρ; ἐγὼ φράσω. καὶ γὰρ ἄν, οὓς
ἐφόνευσ’, ἔμ’ ἀπώλεσαν· νόμῳ δὲ καθαρός, ἄϊδρις εἰς
τόδ’ ἦλθον. καὶ μὴν ἄναξ ὅδ’ ἡμὶν Αἰγέως γόνος Θησεὺς
κατ’ ὀμφὴν σὴν ἐφ’ ἁστάλη πάρα. πολλῶν ἀκούων ἔν τε τῷ
πάρος χρόνῳ τὰς αἱματηρὰς ὀμμάτων διαφθορὰς ἔγνωκά σ’, ὦ
παῖ Λαΐου, τανῦν θ’ ὁδοῖς ἐν ταῖσδ’ ἀκούων μᾶλλον
ἐξεπίσταμαι. σκευή τε γάρ σε καὶ τὸ δύστηνον κάρα δηλοῦτον
ἡμῖν ὄνθ’ ὃς εἶ, καί σ’ οἰκτίσας θέλω ’περέσθαι, δύσμορ’
Οἰδίπους, τίνα πόλεως ἐπέστης προστροπὴν ἐμοῦ τ’ ἔχων,
αὐτός τε χἠ σὴ δύσμορος παραστάτις. δίδασκε· δεινὴν γάρ τιν’
ἂν πρᾶξιν τύχοις λέξας ὁποίας ἐξαφισταίμην ἐγώ, ὃς οἶδα
καὐτὸς ὡς ἐπαιδεύθην ξένος, ὥσπερ σύ, χὢς εἷς πλεῖστ’
ἀνὴρ ἐπὶ ξένης ἤθλησα κινδυνεύματ’ ἐν τὠμῷ κάρᾳ· ὥστε
ξένον γ’ ἂν οὐδέν’ ὄνθ’, ὥσπερ σὺ νῦν, ὑπεκτραποίμην μὴ
οὐ συνεκσῴζειν· ἐπεὶ ἔξοιδ’ ἀνὴρ ὢν χὤτι τῆς εἰς
αὔριον οὐδὲν πλέον μοι σοῦ μέτεστιν ἡμέρας. Θησεῦ, τὸ σὸν
γενναῖον ἐν σμικρῷ λόγῳ παρῆκεν, ὥστε βραχέα μοι δεῖσθαι
φράσαι. σὺ γάρ μ’ ὅς εἰμι κἀφ’ ὅτου πατρὸς γεγὼς καὶ γῆς
ὁποίας ἦλθον, εἰρηκὼς κυρεῖς· ὥστ’ ἐστί μοι τὸ λοιπὸν
οὐδὲν ἄλλο πλὴν εἰπεῖν ἃ χρῄζω, χὠ λόγος διοίχεται.
τοῦτ’ αὐτὸ νῦν δίδασχ’, ὅπως ἂν ἐκμάθω. δώσων ἱκάνω
τοὐμὸν ἄθλιον δέμας σοὶ δῶρον, οὐ σπουδαῖον εἰς ὄψιν· τὰ
δὲ κέρδη παρ’ αὐτοῦ κρείσσον’ ἢ μορφὴ καλή. ποῖον δὲ
κέρδος ἀξιοῖς ἥκειν φέρων; χρόνῳ μάθοις ἄν, οὐχὶ τῷ
παρόντι που. ποίῳ γὰρ ἡ σὴ προσφορὰ δηλώσεται; ὅταν θάνω
’γὼ καὶ σύ μου ταφεὺς γένῃ τὰ λοίσθῑ αἰτεῖ τοῦ βίου, τὰ
δ’ ἐν μέσῳ ἢ λῆστιν ἴσχεις ἢ δῑ οὐδενὸς ποεῖ. ἐνταῦθα
γάρ μοι κεῖνα συγκομίζεται. ἀλλ’ ἐν βραχεῖ δὴ τήνδε μ’
ἐξαιτεῖ χάριν. ὅρα γε μήν· οὐ σμικρός, οὔχ, ἁγὼν ὅδε.
πότερα τὰ τῶν σῶν ἐκγόνων κἀμοῦ λέγεις;— κεῖνοι κομίζειν
κεῖσ’ ἄναξ, χρῄζουσί με. ἀλλ’ εἰ θέλοντά γ’ οὐδὲ σοὶ
φεύγειν καλόν. ἀλλ’ οὐδ’, ὅτ’ αὐτὸς ἤθελον, παρίεσαν. ὦ
μῶρε, θυμὸς δ’ ἐν κακοῖς οὐ ξύμφορον. ὅταν μάθῃς μου,
νουθέτει, τανῦν δ’ ἔα. δίδασκ’· ἄνευ γνώμης γὰρ οὔ με χρὴ
λέγειν. πέπονθα, Θησεῦ, δεινὰ πρὸς κακοῖς κακά. ἦ τὴν
παλαιὰν ξυμφορὰν γένους ἐρεῖς; οὐ δῆτ’, ἐπεὶ πᾶς τοῦτό γ’
Ἑλλήνων θροεῖ. τί γὰρ τὸ μεῖζον ἢ κατ’ ἄνθρωπον νοσεῖς;
οὕτως ἔχει μοι. γῆς ἐμῆς ἀπηλάθην πρὸς τῶν ἐμαυτοῦ
σπερμάτων· ἔστιν δέ μοι πάλιν κατελθεῖν μήποθ’, ὡς
πατροκτόνῳ. πῶς δῆτα σ’ ἂν πεμψαίαθ’, ὥστ’ οἰκεῖν δίχα;
τὸ θεῖον αὐτοὺς ἐξαναγκάσει στόμα. ποῖον πάθος δείσαντας ἐκ
χρηστηρίων; ὅτι σφ’ ἀνάγκη τῇδε πληγῆναι χθονί. καὶ πῶς
γένοιτ’ ἂν τἀμὰ κἀκείνων πικρά; ὦ φίλτατ’ Αἰγέως παῖ,
μόνοις οὐ γίγνεται θεοῖσι γῆρας οὐδὲ κατθανεῖν ποτε. τὰ δ’
ἄλλα συγχεῖ πάνθ’ ὁ παγκρατὴς χρόνος. φθίνει μὲν ἰσχὺς
γῆς, φθίνει δὲ σώματος, θνῄσκει δὲ πίστις, βλαστάνει δ’
ἀπιστία, καὶ πνεῦμα ταὐτὸν οὔποτ’ οὔτ’ ἐν ἀνδράσιν
φίλοις βέβηκεν οὔτε πρὸς πόλιν πόλει. τοῖς μὲν γὰρ ἤδη,
τοῖς δ’ ἐν ὑστέρῳ χρόνῳ τὰ τερπνὰ πικρὰ γίγνεται καὖθις
φίλα. καὶ ταῖσι Θήβαις εἰ τανῦν εὐημερεῖ καλῶς τὰ πρὸς σέ,
μυρίας ὁ μυρίος χρόνος τεκνοῦται νύκτας ἡμέρας τ’ ἰών, ἐν
αἷς τὰ νῦν ξύμφωνα δεξιώματα δόρει διασκεδῶσιν ἐκ σμικροῦ
λόγου· ἵν’ οὑμὸς εὕδων καὶ κεκρυμμένος νέκυς ψυχρός ποτ’
αὐτῶν θερμὸν αἷμα πίεται, εἰ Ζεὺς ἔτι Ζεὺς χὠ Διὸς
Φοῖβος σαφής. ἀλλ’ οὐ γὰρ αὐδᾶν ἡδὺ τἀκίνητ’ ἔπη, ἔα μ’
ἐν οἷσιν ἠρξάμην, τὸ σὸν μόνον πιστὸν φυλάσσων, κοὔποτ’
Οἰδίπουν ἐρεῖς ἀχρεῖον οἰκητῆρα δέξασθαι τόπων τῶν
ἐνθάδ’, εἴπερ μὴ θεοὶ ψεύσουσί με. ἄναξ, πάλαι καὶ ταῦτα
καὶ τοιαῦτ’ ἔπη γῇ τῇδ’ ὅδ’ ἁνὴρ ὡς τελῶν ἐφαίνετο.
τίς δῆτ’ ἂν ἀνδρὸς εὐμένειαν ἐκβάλοι τοιοῦδ’, ὅτῳ
πρῶτον μὲν ἡ δορύξενος κοινή παρ’ ἡμῖν αἰέν ἐστιν ἑστία;
ἔπειτα δ’ ἱκέτης δαιμόνων ἀφιγμένος γῇ τῇδε κἀμοὶ δασμὸν
οὐ σμικρὸν τίνει. ἁγὼ σεβισθεὶς οὔποτ’ ἐκβαλῶ χάριν τὴν
τοῦδε, χώρᾳ δ’ ἔμπολιν κατοικιῶ. εἰ δ’ ἐνθάδ’ ἡδὺ τῷ
ξένῳ μίμνειν, σέ νιν τάξω φυλάσσειν, εἴτ’ ἐμοῦ στείχειν
μέτα, τόδ’ ἡδύ, τούτων, Οἰδίπους, δίδωμί σοι κρίναντι
χρῆσθαι· τῇδε γὰρ ξυνοίσομαι. ὦ Ζεῦ, διδοίης τοῖσι
τοιούτοισιν εὖ. τί δῆτα χρῄζεις; ἦ δόμους στείχειν ἐμούς;
εἴ μοι θέμις γ’ ἦν· ἀλλ’ ὁ χῶρός ἐσθ’ ὅδε, ἐν ᾧ τί
πράξεις; οὐ γὰρ ἀντιστήσομαι. ἐν ᾧ κρατήσω τῶν ἔμ’
ἐκβεβληκότων. μέγ’ ἂν λέγοις δώρημα τῆς συνουσίας. εἰ σοί
γ’ ἅπερ φὴ|ς ἐμμενεῖ τελοῦντί μοι. θάρσει τὸ τοῦδέ γ’
ἀνδρός· οὔ σε μὴ προδῶ. οὔτοι σ’ ὑφ’ ὅρκου γ’ ὡς κακὸν
πιστώσομαι. οὔκουν πέρα γ’ ἂν οὐδὲν ἢ λόγῳ φέροις. πῶς
οὖν ποήσεις; τοῦ μάλιστ’ ὄκνος σ’ ἔχει; ἥξουσιν ἄνδρες
ἀλλὰ τοῖσδ’ ἔσται μέλον. ὅρα με λείπων μὴ δίδασχ’ ἃ χρή
με δρᾶν. ὀκνοῦντ’ ἀνάγκη. τοὐμὸν οὐκ ὀκνεῖ κέαρ. οὐκ
οἶσθ’ ἀπειλὰς οἶδ’ ἐγώ σε μή τινα ἐνθένδ’ ἀπάξοντ’
ἄνδρα πρὸς βίαν ἐμοῦ. πολλαὶ δ’ ἀπειλαὶ πολλὰ δὴ μάτην
ἔπη θυμῷ κατηπείλησαν, ἀλλ’ ὁ νοῦς ὅταν αὑτοῦ γένηται,
φροῦδα τἀπειλήματα. κείνοις δ’ ἴσως κεἰ δείν’ ἐπερρώσθη
λέγειν τῆς σῆς ἀγωγῆς, οἶδ’ ἐγώ, φανήσεται μακρὸν τὸ
δεῦρο πέλαγος οὐδὲ πλώσιμον. θαρσεῖν μὲν οὖν ἔγωγε κἂν
ἐμῆς ἄνευ γνώμης ἐπαινῶ, Φοῖβος εἰ προὔπεμψέ σε· ὅμως
δὲ κἀμοῦ μὴ παρόντος οἶδ’ ὅτι τοὐμὸν φυλάξει σ’ ὄνομα
μὴ πάσχειν κακῶς. εὐίππου, ξένε, τᾶσδε χώρας ἵκου τὰ
κράτιστα γᾶς ἔπαυλα, τὸν ἀργῆτα Κολωνόν, ἔνθ’ ἁ λίγεια
μινύρεται θαμίζουσα μάλιστ’ ἀηδὼν χλωραῖς ὑπὸ βάσσαις, τὸν
οἰνωπὸν ἔχουσα κισσὸν καὶ τὰν ἄβατον θεοῦ φυλλάδα
μυριόκαρπον ἀνήλιον ἀνήνεμόν τε πάντων χειμώνων· ἵν’ ὁ
βακχιώτας ἀεὶ Διόνυσος ἐμβατεύει θεαῖς ἀμφιπολῶν τιθήναις.
θάλλει δ’ οὐρανίας ὑπ’ ἄχνας ὁ καλλίβοτρυς κατ’ ἦμαρ ἀεὶ
νάρκισσος, μεγάλαιν θεαῖν ἀρχαῖον στεφάνωμ’, ὅ τε χρυσαυγὴς
κρόκος· οὐδ’ ἄϋπνοι κρῆναι μινύθουσιν Κηφισοῦ νομάδες
ῥεέθρων, ἀλλ’ αἰὲν ἐπ’ ἤματι ὠκυτόκος πεδίων ἐπινίσσεται
ἀκηράτῳ σὺν ὄμβρῳ στερνούχου χθονός· οὐδὲ Μουσᾶν χοροί
νιν ἀπεστύγησαν οὐδ’ ἁ χρυσάνιος Ἀφροδίτα. ἔστιν δ’ οἷον
ἐγὼ γᾶς Ἀσίας οὐκ ἐπακούω οὐδ’ ἐν τᾷ μεγάλᾳ Δωρίδι
νάσῳ Πέλοπος πώποτε βλαστὸν φύτευμ’ ἀχείρωτον αὐτόποιον,
ἐγχέων φόβημα δαΐων, ὃ τᾷδε θάλλει μέγιστα χώρᾳ, γλαυκᾶς
παιδοτρόφου φύλλον ἐλαίας· τὸ μέν τις οὐ νεαρὸς οὐδὲ γήρᾳ
συνναίων ἁλιώσει χερὶ πέρσας· ὁ γὰρ αἰὲν ὁρῶν κύκλος
λεύσσει νιν μορίου Διὸς χἀ γλαυκῶπις Ἀθάνα. ἄλλον δ’ αἶνον
ἔχω ματροπόλει τᾷδε κράτιστον δῶρον τοῦ μεγάλου δαίμονος,
εἰπεῖν, χθονὸς αὔχημα μέγιστον, εὔιππον, εὔπωλον,
εὐθάλασσον. ὦ παῖ Κρόνου, σὺ γάρ νιν εἰς τόδ’ εἷσας
αὔχημ’, ἄναξ Ποσειδάν, ἵπποισιν τὸν ἀκεστῆρα χαλινὸν
πρώταισι ταῖσδε κτίσας ἀγυιαῖς. ἁ δ’ εὐήρετμος ἔκπαγλ’
ἁλία χερσὶ παραπτομένα πλάτα θρῴσκει, τῶν ἑκατομπόδων
Νηρῄδων ἀκόλουθος. ὦ πλεῖστ’ ἐπαίνοις εὐλογούμενον πέδον,
νῦν σὸν τὰ λαμπρὰ ταῦτα δὴ φαίνειν ἔπη. τί δ’ ἔστιν, ὦ
παῖ, καινόν; ἆσσον ἔρχεται Κρέων ὅδ’ ἡμῖν οὐκ ἄνευ
πομπῶν, πάτερ. ὦ φίλτατοι γέροντες, ἐξ ὑμῶν ἐμοὶ φαίνοιτ’
ἂν ἤδη τέρμα τῆς σωτηρίας. θάρσει, παρέσται· καὶ γὰρ εἰ
γέρων ἐγώ, τὸ τῆσδε χώρας οὐ γεγήρακεν σθένος. ἄνδρες
χθονὸς τῆσδ’ εὐγενεῖς οἰκήτορες, ὁρῶ τιν’ ὑμᾶς ὀμμάτων
εἰληφότας φόβον νεώρη τῆς ἐμῆς ἐπεισόδου, ὃν μήτ’
ὀκνεῖτε μήτ’ ἀφῆτ’ ἔπος κακόν. ἥκω γὰρ οὐχ ὡς δρᾶν τι
βουληθείς, ἐπεὶ γέρων μέν εἰμι, πρὸς πόλιν δ’ ἐπίσταμαι
σθένουσαν ἥκων, εἴ τιν’ Ἑλλάδος, μέγα. ἀλλ’ ἄνδρα τόνδε
τηλικόσδ’ ἀπεστάλην πείσων ἕπεσθαι πρὸς τὸ Καδμείων πέδον,
οὐκ ἐξ ἑνὸς στείλαντος, ἀλλ’ ἀνδρῶν ὑπὸ πάντων κελευσθείς,
οὕνεχ’ ἧκέ μοι γένει τὰ τοῦδε πενθεῖν πήματ’ εἰς πλεῖστον
πόλεως. ἀλλ’ ὦ ταλαίπωρ’ Οἰδίπους, κλύων ἐμοῦ ἱκοῦ πρὸς
οἴκους. πᾶς σε Καδμείων λεὼς καλεῖ δικαίως, ἐκ δὲ τῶν
μάλιστ’ ἐγώ, ὅσῳπερ, εἰ μὴ πλεῖστον ἀνθρώπων ἔφυν
κάκιστος, ἀλγῶ τοῖσι σοῖς κακοῖς, γέρον, ὁρῶν σε τὸν
δύστηνον ὄντα μὲν ξένον, ἀεὶ δ’ ἀλήτην κἀπὶ προσπόλου
μιᾶς βιοστερῆ χωροῦντα· τὴν ἐγὼ τάλας οὐκ ἄν ποτ’ ἐς
τοσοῦτον αἰκίας πεσεῖν ἔδοξ’, ὅσον πέπτωκεν ἥδε δύσμορος,
ἀεί σε κηδεύουσα καὶ τὸ σὸν κάρα πτωχῷ διαίτῃ, τηλικοῦτος,
οὐ γάμων ἔμπειρος, ἀλλὰ τοὐπιόντος ἁρπάσαι. ἆρ’ ἄθλιον
τοὔνειδος, ὦ τάλας ἐγώ, ὠνείδισ’ εἰς σὲ κἀμὲ καὶ τὸ
πᾶν γένος; ἀλλ’ οὐ γὰρ ἔστι τἀμφανῆ κρύπτειν, σύ νιν πρὸς
θεῶν πατρῴων, Οἰδίπους, πεισθεὶς ἐμοὶ κρύψον, θελήσας ἄστυ
καὶ δόμους μολεῖν τοὺς σοὺς πατρῴους, τήνδε τὴν πόλιν φίλως
εἰπών· ἐπαξία γάρ· ἡ δ’ οἴκοι πλέον δίκῃ σέβοιτ’ ἄν,
οὖσα σὴ πάλαι τροφός. ὦ πάντα τολμῶν κἀπὸ παντὸς ἂν
φέρων λόγου δικαίου μηχάνημα ποικίλον, τί ταῦτα πειρᾷ κἀμὲ
δεύτερον θέλεις ἑλεῖν ἐν οἷς μάλιστ’ ἂν ἀλγοίην ἁλούς;
πρόσθεν τε γάρ με τοῖσιν οἰκείοις κακοῖς νοσοῦνθ’, ὅτ’ ἦν
μοι τέρψις ἐκπεσεῖν χθονός, οὐκ ἤθελες θέλοντι προσθέσθαι
χάριν· ἀλλ’ ἡνίκ’ ἤδη μεστὸς ἦ θυμούμενος καὶ τοὐν
δόμοισιν ἦν διαιτᾶσθαι γλυκύ, τότ’ ἐξεώθεις κἀξέβαλλες,
οὐδέ σοι τὸ συγγενὲς τοῦτ’ οὐδαμῶς τότ’ ἦν φίλον· νῦν τ’
αὖθις ἡνίκ’ εἰσορᾷς πόλιν τέ μοι ξυνοῦσαν εὔνουν τήνδε
καὶ γένος τὸ πᾶν, πειρᾷ μετασπᾶν, σκληρὰ μαλθακῶς λέγων.
καίτοι τίς αὕτη τέρψις ἄκοντας φιλεῖν; ὥσπερ τις εἴ σοι
λιπαροῦντι μὲν τυχεῖν μηδὲν διδοίη μηδ’ ἐπαρκέσαι θέλοι,
πλήρη δ’ ἔχοντι θυμὸν ὧν χρῄζοις, τότε δωροῖθ’, ὅτ’
οὐδὲν ἡ χάρις χάριν φέροι· ἆρ’ ἂν ματαίου τῆσδ’ ἂν
ἡδονῆς τύχοις; τοιαῦτα μέντοι καὶ σὺ προσφέρεις ἐμοί, λόγῳ
μὲν ἐσθλά. τοῖσι δ’ ἔργοισιν κακά. φράσω δὲ καὶ τοῖσδ’,
ὥς σε δηλώσω κακόν. ἥκεις ἔμ’ ἄξων, οὐχ’ ἵν’ ἐς δόμους
ἄγῃς, ἀλλ’ ὡς πάραυλον οἰκίσῃς, πόλις δέ σοι κακῶν
ἄνατος τῆσδ’ ἀπαλλαχθῇ χθονός. οὐκ ἔστι σοι ταῦτ’, ἀλλά
σοι τάδ’ ἔστ’, ἐκεῖ χώρας ἀλάστωρ οὑμὸς ἐνναίων ἀεί·
ἔστιν δὲ παισὶ τοῖς ἐμοῖσι τῆς ἐμῆς χθονὸς λαχεῖν
τοσοῦτον, ἐνθανεῖν μόνον. ἆρ’ οὐκ ἄμεινον ἢ σὺ τἀν
Θήβαις φρονῶ; πολλῷ γ’, ὅσῳπερ κἀκ σαφεστέρων κλύω, Φοίβου
τε καὐτοῦ Ζηνός, ὃς κείνου πατήρ. τὸ σὸν δ’ ἀφῖκται δεῦρ’
ὑπόβλητον στόμα, πολλὴν ἔχον στόμωσιν· ἐν δὲ τῷ λέγειν
κάκ’ ἂν λάβοις τὰ πλείον’ ἢ σωτήρια. ἀλλ’ οἶδα γάρ σε
ταῦτα μὴ τείθων, ἴθι· ἡμᾶς δ’ ἔα ζῆν ἐνθάδ’· οὐ γὰρ ἂν
κακῶς οὐδ’ ὧδ’ ἔχοντες ζῷμεν, εἰ τερποίμεθα. πότερα
νομίζεις δυστυχεῖν ἔμ’ ἐς τὰ σά, ἤ σ’ εἰς τὰ σαυτοῦ
μᾶλλον, ἐς τῷ νῦν λόγῳ; ἐμοὶ μέν ἐσθ’ ἥδιστον, εἰ σὺ
μήτ’ ἐμὲ πείθειν οἷός τ’ εἶ μήτε τούσδε τοὺς πέλας. ὦ
δύσμορ’, οὐδὲ τῷ χρόνῳ φύσας φανεῖ φρένας ποτ’ ἀλλὰ λῦμα
τῷ γήρᾳ τρέφει; γλώσσῃ σὺ δεινός· ἄνδρα δ’ οὐδέν’ οἶδ’
ἐγὼ δίκαιον ὅστις ἐξ ἅπαντος εὖ λέγει. χωρὶς τό τ’
εἰπεῖν πολλὰ καὶ τὰ καίρια. ὡς δὴ σὺ βραχέα, ταῦτα δ’ ἐν
καιρῷ λέγεις. οὐ δῆθ’ ὅτῳ γε νοῦς ἴσος καὶ σοὶ πάρα.
ἄπελθ’, ἐρῶ γὰρ καὶ πρὸ τῶνδε, μηδέ με φύλασσ’ ἐφορμῶν
ἔνθα χρὴ ναίειν ἐμέ. μαρτύρομαι τούσδ’, οὐ σέ· πρὸς δὲ
τοὺς φίλους οἷ’ ἀνταμείβει ῥήματ’, ἤν σ’ ἕλω ποτέ τίς δ’
ἄν με τῶνδε συμμάχων ἕλοι βίᾳ; ἦ μὴν σὺ κἄνευ τοῦδε
λυπηθεὶς ἔσει. ποίῳ σὺν ἔργῳ τοῦτ’ ἀπειλήσας ἔχεις;
παίδοιν δυοῖν σοι τὴν μὲν ἀρτίως ἐγὼ ξυναρπάσας ἔπεμψα,
τὴν δ’ ἄξω τάχα. οἴμοι. τάχ’ ἕξεις μᾶλλον οἰμώζειν τάδε.
τὴν παῖδ’ ἔχεις μου; τήνδε τ’ οὐ μακροῦ χρόνου. ἰὼ ξένοι,
τί δράσετ’; ἦ προδώσετε, κοὐκ ἐξελᾶτε τὸν ἀσεβῆ τῆσδε
χθονός; χώρει, ξέν’, ἔξω θᾶσσον. οὔτε γὰρ τὰ νῦν δίκαια
πράσσεις οὔθ’ ἃ πρόσθεν εἴργασαι. ὑμῖν ἂν εἴη τήνδε
καιρὸς ἐξάγειν ἄκουσαν, εἰ θέλουσα μὴ πορεύεται. οἴμοι
τάλαινα, ποῖ φύγω; ποίαν λάβω θεῶν ἄρηξιν ἢ βροτῶν; τί
δρᾷς, ξένε; οὐχ ἅψομαι τοῦδ’ ἀνδρός, ἀλλὰ τῆς ἐμῆς. ὦ
γῆς ἄνακτες. ὦ ξέν’, οὐ δίκαια δρᾷς. δίκαια. πῶς δίκαια;
τοὺς ἐμοὺς ἄγω. ἰὼ πόλις. τί δρᾷς, ὦ ξέν’; οὐκ
ἀφήσεις; τάχ’ εἰς βάσανον εἶ χερῶν. εἴργου. σοῦ μὲν οὔ,
τάδε γε μωμένου. πόλει μαχεῖ γάρ, εἴ τι πημανεῖς ἐμέ. οὐκ
ἠγόρευον ταῦτ’ ἐγώ; μέθες χεροῖν τὴν παῖδα θᾶσσον. μὴ
’πίτασσ’ ἃ μὴ κρατεῖς. χαλᾶν λέγω σοι. σοὶ δ’ ἔγωγ’
ὁδοιπορεῖν. πρόβαθ’ ὧδε, βᾶτε βᾶτ’, ἔντοποι· πόλις
ἐναίρεται, πόλις ἐμά, σθένει· πρόβαθ’ ὧδέ μοι. ἀφέλκομαι
δύστηνος, ὦ ξένοι ξένοι. ποῦ, τέκνον, εἴ μοι; πρὸς βίαν
πορεύομαι. ὄρεξον, ὦ παῖ, χεῖρας. ἀλλ’ οὐδὲν σθένω. οὐκ
ἄξεθ’ ὑμεῖς; ὦ τάλας ἐγώ, τάλας. οὔκουν ποτ’ ἐκ τούτοιν
γε μὴ σκήπτροιν ἔτι ὁδοιπορήσῃς· ἀλλ’ ἐπεὶ νικᾶν θέλεις
πατρίδα τε τὴν σὴν καὶ φίλους, ὑφ’ ὧν ἐγὼ ταχθεὶς τάδ’
ἔρδω, καὶ τύραννος ὢν ὅμως, νίκα. χρόνῳ γάρ, οἶδ’ ἐγώ,
γνώσει τάδε, ὁθούνεκ’ αὐτὸς αὑτὸν οὔτε νῦν καλὰ δρᾷς
οὔτε πρόσθεν εἰργάσω βίᾳ φίλων, ὀργῇ χάριν δούς, ἥ σ’
ἀεὶ λυμαίνεται. ἐπίσχες αὐτοῦ, ξεῖνε. μὴ ψαύειν λέγω.
οὔτοι σ’ ἀφήσω, τῶνδέ γ’ ἐστερημένος. καὶ μεῖζον ἆρα
ῥύσιον πόλει τάχα θήσεις· ἐφάψομαι γὰρ οὐ ταύταιν μόναιν.
ἀλλ’ ἐς τί τρέψει; τόνδ’ ἀπάξομαι λαβών. δεινὸν λέγοις ἄν.
τοῦτο νῦν πεπράξεται. ἢν μή σ’ ὁ κραίνων τῆσδε γῆς
ἀπειργάθῃ. ὦ φθέγμ’ ἀναιδές, ἦ σὺ γὰρ ψαύσεις ἐμοῦ;
αὐδῶ σιωπᾶν. μὴ γὰρ αἵδε δαίμονες θεῖέν μ’ ἄφωνον τῆσδε
τῆς ἀρᾶς ἔτι, ὅς μ’, ὦ κάκιστε, ψιλὸν ὄμμ’ ἀποσπάσας
πρὸς ὄμμασιν τοῖς πρόσθεν ἐξοίχει βίᾳ. τοιγὰρ σέ τ’ αὐτὸν
καὶ γένος τὸ σὸν θεῶν ὁ πάντα λεύσσων Ἥλιος δοίη βίον
τοιοῦτον οἷον κἀμὲ γηρᾶναί ποτε. ὁρᾶτε ταῦτα, τῆσδε γῆς
ἐγχώριοι; ὁρῶσι κἀμὲ καὶ σέ, καὶ φρονοῦσ’ ὅτι ἔργοις
πεπονθὼς ῥήμασίν σ’ ἀμύνομαι. οὔτοι καθέξω θυμόν, ἀλλ’
ἄξω βίᾳ κεἰ μοῦνός εἰμι τόνδε καὶ χρόνῳ βραδύς. ἰὼ
τάλας. ὅσον λῆμ’ ἔχων ἀφίκου, ξέν’, εἰ τάδε δοκεῖς
τελεῖν. δοκῶ. τάνδ’ ἄρ’ οὐκέτι νεμῶ πόλιν. τοῖς τοι
δικαίοις χὠ βραχὺς νικᾷ μέγαν. ἀκούεθ’ οἷα φθέγγεται; τά
γ’ οὐ τελεῖ. [ἴστω μέγας Ζεύς.] Ζεύς γ’ ἂν εἰδείη, σὺ δ’
οὔ. ἆρ’ οὐχ ὕβρις τάδ’; ὕβρις, ἀλλ’ ἀνεκτέα. ἰὼ πᾶς
λεώς, ἰὼ γᾶς πρόμοι, μόλετε σὺν τάχει, μόλετ’, ἐπεὶ πέραν
περῶσ’ οἵδε δή. τίς ποθ’ ἡ βοή; τί τοὔργον; ἐκ τίνος
φόβου ποτὲ βουθυτοῦντά μ’ ἀμφὶ βωμὸν ἔσχετ’ ἐναλίῳ θεῷ
τοῦδ’ ἐπιστάτῃ Κολωνοῦ; λέξαθ’, ὡς εἰδῶ τὸ πᾶν, οὗ χάριν
δεῦρ’ ᾖξα θᾶσσον ἢ καθ’ ἡδονὴν ποδός. ὦ φίλτατ’, ἔγνων
γὰρ τὸ προσφώνημά σου, πέπονθα δεινὰ τοῦδ’ ὑπ’ ἀνδρὸς
ἀρτίως. τὰ ποῖα ταῦτα, τίς δ’ ὁ πημήνας; λέγε. Κρέων ὅδ’,
ὃν δέδορκας, οἴχεται τέκνων ἀποσπάσας μου τὴν μόνην
ξυνωρίδα. πῶς εἶπας; οἷά περ πέπονθ’ ἀκήκοας. οὔκουν τις
ὡς τάχιστα προσπόλων μολὼν πρὸς τούσδε βωμούς, πάντ’
ἀναγκάσει λεὼν ἄνιππον ἱππότην τε θυμάτων ἄπο σπεύδειν
ἀπὸ ῥυτῆρος, ἔνθα δίστομοι μάλιστα συμβάλλουσιν ἐμπόρων
ὁδοί, ὡς μὴ παρέλθωσ’ αἱ κόραι, γέλως δ’ ἐγὼ ξένῳ γένωμαι
τῷδε, χειρωθεὶς βίᾳ. ἴθ’, ὡς ἄνωγα, σὺν τάχει. τοῦτον δ’
ἐγώ, εἰ μὲν δῑ ὀργῆς ἧκον, ἧς ὅδ’ ἄξιος, ἄτρωτον οὐ
μεθῆκ’ ἂν ἐξ ἐμῆς χερός. νῦν δ’ οὕσπερ αὐτὸς τοὺς νόμους
εἰσῆλθ’ ἔχων, τούτοισι κοὐκ ἄλλοισιν ἁρμοσθήσεται. οὐ γάρ
ποτ’ ἔξει τῆσδε τῆς χώρας, πρὶν ἂν κείνας ἐναργεῖς δεῦρό
μοι στήσῃς ἄγων· ἐπεὶ δέδρακας οὔτ’ ἐμοῦ καταξίως οὔθ’
ὧν πέφυκας αὐτὸς οὔτε σῆς χθονός· ὅστις δίκαῑ ἀσκοῦσαν
εἰσελθὼν πόλιν κἄνευ νόμου κραίνουσαν οὐδέν, εἶτ’ ἀφεὶς
τὰ τῆσδε τῆς γῆς κύρῑ, ὧδ’ ἐπεισπεσὼν ἄγεις θ’ ἃ
χρῄζεις καὶ παρίστασαι βίᾳ, καί μοι πόλιν κένανδρον ἢ
δούλην τινὰ ἔδοξας εἶναι κἄμ’ ἴσον τῷ μηδενί. καίτοι σε
Θῆβαί γ’ οὐκ ἐπαίδευσαν κακόν· οὐ γὰρ φιλοῦσιν ἄνδρας
ἐκδίκους τρέφειν, οὐδ’ ἄν σ’ ἐπαινέσειαν, εἰ πυθοίατο
συλῶντα τἀμὰ καὶ τὰ τῶν θεῶν, βίᾳ ἄγοντα φωτῶν ἀθλίων
ἱκτήρια. οὔκουν ἔγωγ’ ἂν σῆς ἐπεμβαίνων χθονός, οὐδ’ εἰ
τὰ πάντων εἶχον ἐνδικώτατα, ἄνευ γε τοῦ κραίνοντος, ὅστις
ἦν, χθονὸς οὔθ’ εἷλκον οὔτ’ ἂν ἦγον, ἀλλ’ ἠπιστάμην
ξένον παρ’ ἀστοῖς ὡς διαιτᾶσθαι χρεών. σὺ δ’ ἀξίαν οὐκ
οὖσαν αἰσχύνεις πόλιν τὴν αὐτὸς αὑτοῦ, καί σ’ ὁ πληθύων
χρόνος γέρονθ’ ὁμοῦ τίθησι καὶ τοῦ νοῦ κενόν. εἶπον μὲν
οὖν καὶ πρόσθεν, ἐννέπω δὲ νῦν, τὰς παῖδας ὡς τάχιστα
δεῦρ’ ἄγειν τινά, εἰ μὴ μέτοικος τῆσδε τῆς χώρας θέλεις
εἶναι βίᾳ τε κοὐχ ἑκών· καὶ ταῦτά σοι τῷ νῷ θ’ ὁμοίως
κἀπὸ τῆς γλώσσης λέγω. ὁρᾷς ἵν’ ἥκεις, ὦ ξέν’; ὡς ἀφ’
ὧν μὲν εἶ φαίνει δίκαιος, δρῶν δ’ ἐφευρίσκει κακά. ἐγὼ
οὔτ’ ἄνανδρον τήνδε τὴν πόλιν νέμων, ὦ τέκνον Αἰγέως,
οὔτ’ ἄβουλον, ὡς σὺ φῄς, τοὔργον τόδ’ ἐξέπραξα,
γιγνώσκων δ’ ὅτι οὐδείς ποτ’ αὐτοὺς τῶν ἐμῶν ἂν ἐμπέσοι
ζῆλος ξυναίμων, ὥστ’ ἐμοῦ τρέφειν βίᾳ. ᾔδη δ’ ὁθούνεκ’
ἄνδρα καὶ πατροκτόνον κἄναγνον οὐ δεξοίατ’, οὐδ’ ὅτῳ
γάμοι ξυνόντες ηὑρέθησαν ἀνόσιοι τέκνων. τοιοῦτον αὐτοῖς
Ἄρεος εὔβουλον πάγον ἐγὼ ξυνῄδη χθόνιον ὄνθ’, ὃς οὐκ
ἐᾷ τοιούσδ’ ἀλήτας τῇδ’ ὁμοῦ ναίειν πόλει· ᾧ πίστιν
ἴσχων τήνδ’ ἐχειρούμην ἄγραν. καὶ ταῦτ’ ἂν οὐκ ἔπρασσον,
εἰ μή μοι πικρὰς αὐτῷ τ’ ἀρὰς ἠρᾶτο καὶ τὠμῷ γένει·
ἀνθ’ ὧν πεπονθὼς ἠξίουν τάδ’ ἀντιδρᾶν. θυμοῦ γὰρ οὐδὲν
γῆράς ἐστιν ἄλλο πλὴν θανεῖν· θανόντων δ’ οὐδὲν ἄλγος
ἅπτεται. πρὸς ταῦτα πράξεις οἷον ἂν θέλῃς· ἐπεὶ ἐρημία
με, κεἰ δίκαῑ, ὅμως λέγω, σμικρὸν τίθησι· πρὸς δὲ τὰς
πράξεις ὅμως, καὶ τηλικόσδ’ ὤν, ἀντιδρᾶν πειράσομαι. ὦ
λῆμ’ ἀναιδές, τοῦ καθυβρίζειν δοκεῖς, πότερον ἐμοῦ γέροντος
ἢ σαυτοῦ, τόδε; ὅστις φόνους μοι καὶ γάμους καὶ συμφορὰς
τοῦ σοῦ διῆκας στόματος, ἃς ἐγὼ τάλας ἤνεγκον ἄκων·
θεοῖς γὰρ ἦν οὕτω φίλον, τάχ’ ἄν τι μηνίουσιν εἰς γένος
πάλαι. ἐπεὶ καθ’ αὑτόν γ’ οὐκ ἂν ἐξεύροις ἐμοὶ ἁμαρτίας
ὄνειδος οὐδέν, ἀνθ’ ὅτου τάδ’ εἰς ἐμαυτὸν τοὺς ἐμούς θ’
ἡμάρτανον. ἐπεὶ δίδαξον, εἴ τι θέσφατον πατρὶ χρησμοῖσιν
ἱκνεῖθ’ ὥστε πρὸς παίδων θανεῖν, πῶς ἂν δικαίως τοῦτ’
ὀνειδίζοις ἐμοί, ὃς οὔτε βλάστας πω γενεθλίους πατρός, οὐ
μητρὸς εἶχον, ἀλλ’ ἀγέννητος τότ’ ἦ; εἰ δ’ αὖ φανεὶς
δύστηνος, ὡς ἐγὼ ’φάνην, ἐς χεῖρας ἦλθον πατρὶ καὶ
κατέκτανον, μηδὲν ξυνιεὶς ὧν ἔδρων εἰς οὕς τ’ ἔδρων, πῶς
ἂν τό γ’ ἆκον πρᾶγμ’ ἂν εἰκότως ψέγοις; μητρὸς δέ,
τλῆμον, οὐκ ἐπαισχύνει γάμους οὔσης ὁμαίμου σῆς μ’
ἀναγκάζων λέγειν, οἵους ἐρῶ τάχ’· οὐ γὰρ οὖν σιγήσομαι,
σοῦ γ’ εἰς τόδ’ ἐξελθόντος ἀνόσιον στόμα. ἔτικτε γάρ μ’
ἔτικτεν, ὤμοι μοι κακῶν, οὐκ εἰδότ’ οὐκ εἰδυῖα, καὶ
τεκοῦσά με, αὑτῆς ὄνειδος παῖδας ἐξέφυσέ μοι. ἀλλ’ ἓν
γὰρ οὖν ἔξοιδα, σὲ μὲν ἑκόντ’ ἐμὲ κείνην τε ταῦτα
δυσστομεῖν· ἐγὼ δέ νιν ἄκων ἔγημα φθέγγομαί τ’ ἄκων τάδε.
ἀλλ’ οὐ γὰρ οὔτ’ ἐν τοῖσδ’ ἁλώσομαι κακὸς γάμοισιν οὔθ’
οὓς αἰὲν ἐμφορεῖς σύ μοι φόνους πατρῴους ἐξονειδίζων
πικρῶς. ἓν γάρ μ’ ἄμειψαι μοῦνον ὧν σ’ ἀνιστορῶ. εἴ τις
σὲ τὸν δίκαιον αὐτίκ’ ἐνθάδε κτείνοι παραστάς, πότερα
πυνθάνοῑ ἂν εἰ πατήρ σ’ ὁ καίνων ἢ τίνοῑ ἂν εὐθέως;
δοκῶ μέν, εἴπερ ζῆν φιλεῖς, τὸν αἴτιον τίνοῑ ἂν οὐδὲ
τοὔνδικον περιβλέποις. τοιαῦτα μέντοι καὐτὸς εἰσέβην κακά,
θεῶν ἀγόντων· οἷς ἐγὼ οὐδὲ τὴν πατρὸς ψυχὴν ἂν οἶμαι
ζῶσαν ἀντειπεῖν ἐμοί. σὺ δ’, εἶ γὰρ οὐ δίκαιος, ἀλλ’
ἅπαν καλὸν λέγειν νομίζων ῥητὸν ἄρρητόν τ’ ἔπος, τοιαῦτ’
ὀνειδίζεις με τῶνδ’ ἐναντίον. καί σοι τὸ Θησέως ὄνομα
θωπεῦσαι καλόν, καὶ τὰς Ἀθήνας, ὡς κατῴκηνται καλῶς· κᾆθ’
ὧδ’ ἐπαινῶν πολλὰ τοῦδ’ ἐκλανθάνει, ὁθούνεκ’ εἴ τις γῆ
θεοὺς ἐπίσταται τιμαῖς σεβίζειν, ἥδε τοῦθ’ ὑπερφέρει· ἀφ’
ἧς σὺ κλέψας τὸν ἱκέτην γέροντ’ ἐμὲ αὐτόν τ’ ἐχειροῦ
τὰς κόρας τ’ οἴχει λαβών. ἀνθ’ ὧν ἐγὼ νῦν τάσδε τὰς θεὰς
ἐμοὶ καλῶν ἱκνοῦμαι καὶ κατασκήπτω λιταῖς ἐλθεῖν ἀρωγοὺς
ξυμμάχους θ’, ἵν’ ἐκμάθῃς οἵων ὑπ’ ἀνδρῶν ἥδε φρουρεῖται
πόλις. ὁ ξεῖνος, ὦναξ, χρηστός· αἱ δὲ συμφοραὶ αὐτοῦ
πανώλεις, ἄξιαι δ’ ἀμυναθεῖν. ἅλις λόγων, ὡς οἱ μὲν
ἐξειργασμένοι σπεύδουσιν, ἡμεῖς δ’ οἱ παθόντες ἕσταμεν. τί
δῆτ’ ἀμαυρῷ φωτὶ προστάσσεις ποεῖν; ὁδοῦ κατάρχειν τῆς
ἐκεῖ, πομπὸν δέ με χωρεῖν, ἵν’, εἰ μὲν ἐν τόποισι τοῖσδ’
ἔχεις τὰς παῖδας ἡμῖν αὐτὸς ἐκδείξῃς ἐμοί· εἰ δ’
ἐγκρατεῖς φεύγουσιν, οὐδὲν δεῖ πονεῖν. ἄλλοι γὰρ οἱ
σπεύδοντες, οὓς οὐ μή ποτε χώρας φυγόντες τῆσδ’ ἐπεύξωνται
θεοῖς. ἀλλ’ ἐξυφηγοῦ· γνῶθι δ’ ὡς ἔχων ἔχει καί σ’ εἷλε
θηρῶνθ’ ἡ τύχη· τὰ γὰρ δόλῳ τῷ μὴ δικαίῳ κτήματ’ οὐχὶ
σῴζεται. κοὐκ ἄλλον ἕξεις εἰς τάδ’· ὡς ἔξοιδά σε οὐ
ψιλὸν οὐδ’ ἄσκευον ἐς τοσήνδ’ ὕβριν ἥκοντα τόλμης τῆς
παρεστώσης τανῦν, ἀλλ’ ἔσθ’ ὅτῳ σὺ πιστὸς ὢν ἔδρας
τάδε. ἃ δεῖ μ’ ἀθρῆσαι, μηδὲ τήνδε τὴν πόλιν ἑνὸς ποῆσαι
φωτὸς ἀσθενεστέραν. νοεῖς τι τούτων, ἢ μάτην τὰ νῦν τέ σοι
δοκεῖ λελέχθαι χὤτε ταῦτ’ ἐμηχανῶ; οὐδὲν σὺ μεμπτὸν
ἐνθάδ’ ὢν ἐρεῖς ἐμοί· οἴκοι δὲ χἠμεῖς εἰσόμεσθ’ ἃ
χρὴ ποεῖν. χωρῶν ἀπείλει νῦν· σὺ δ’ ἡμίν, Οἰδίπους,
ἕκηλος αὐτοῦ μίμνε, πιστωθεὶς ὅτι, ἢν μὴ θάνω ’γὼ
πρόσθεν, οὐχὶ παύσομαι πρὶν ἄν σε τῶν σῶν κύριον στήσω
τέκνων. ὄναιο, Θησεῦ, τοῦ τε γενναίου χάριν καὶ τῆς πρὸς
ἡμᾶς ἐνδίκου προμηθίας. εἴην ὅθι δαΐων ἀνδρῶν τάχ’
ἐπιστροφαὶ τὸν χαλκοβόαν Ἄρη μείξουσιν, ἢ πρὸς Πυθίαις ἢ
λαμπάσιν ἀκταῖς, οὗ πότνιαι σεμνὰ τιθηνοῦνται τέλη
θνατοῖσιν, ὧν καὶ χρυσέα κλὴ|ς ἐπὶ γλώσσᾳ βέβακε προσπόλων
Εὐμολπιδᾶν· ἔνθ’ οἶμαι τὸν ἐγρεμάχαν Θησέα καὶ τὰς
διστόλους ἀδμῆτας ἀδελφὰς αὐτάρκει τάχ’ ἐμμίξειν βοᾷ
τούσδ’ ἀνὰ χώρους· ἤ που τὸν ἐφεσπέρου πέτρας νιφάδος
πελῶσ’ Οἰάτιδος εἰς νόμον, πώλοισιν ἢ ῥιμφαρμάτοις
φεύγοντες ἁμίλλαις. ἁλώσεται· δεινὸς ὁ προσχώρων Ἄρης,
δεινὰ δὲ Θησειδᾶν ἀκμά. πᾶς γὰρ ἀστράπτει χαλινός, πᾶσα δ’
ὁρμᾶται καθεῖσ’ ἀμπυκτήρια στομίων ἄμβασις, οἳ τὰν ἱππίαν
τιμῶσιν Ἀθάναν καὶ τὸν πόντιον γαιάοχον Ῥέας φίλον υἱόν.
ἔρδουσ’ ἢ μέλλουσιν; ὡς προμνᾶταί τί μοι γνώμα τάχ’
ἀντάσειν τᾶν δεινὰ τλασᾶν, δεινὰ δ’ εὑρουσᾶν πρὸς αὐθαίμων
πάθη. τελεῖ τελεῖ Ζεύς τι κατ’ ἆμαρ μάντις εἴμ’ ἐσθλῶν
ἀγώνων. εἴθ’ ἀελλαία ταχύρρωστος πελειὰς αἰθερίας νεφέλας
κύρσαιμ’ ἄνωθ’ ἀγώνων αἰωρήσασα τοὐμὸν ὄμμα. ἰὼ θεῶν
πάνταρχε, παντ‐ όπτα Ζεῦ, πόροις γᾶς τᾶσδε δαμούχοις σθένει
’πινικείῳ τὸν εὔαγρον τελειῶσαι λόχον, σεμνά τε παῖς Παλλὰς
Ἀθάνα. καὶ τὸν ἀγρευτὰν Ἀπόλλω καὶ κασιγνήταν πυκνοστίκτων
ὀπαδὸν ὠκυπόδων ἐλάφων στέργω διπλᾶς ἀρωγὰς μολεῖν γᾷ
τᾷδε καὶ πολίταις. ὦ ξεῖν’ ἀλῆτα, τῷ σκοπῷ μὲν οὐκ
ἐρεῖς ὡς ψευδόμαντις· τὰς κόρας γὰρ εἰσορῶ τάσδ’ ἆσσον
αὖθις ὧδε προσπολουμένας. ποῦ ποῦ; τί φής; πῶς εἶπας; ὦ
πάτερ πάτερ, τίς ἂν θεῶν σοι τόνδ’ ἄριστον ἄνδρ’ ἰδεῖν
δοίη, τὸν ἡμᾶς δεῦρο προσπέμψαντά σοι; ὦ τέκνον, ἦ
πάρεστον; αἵδε γὰρ χέρες Θησέως ἔσωσαν φιλτάτων τ’ ὀπαόνων.
προσέλθετ’ ὦ παῖ, πατρὶ καὶ τὸ μηδαμὰ ἐλπισθὲν ἥξειν σῶμα
βαστάσαι δότε. αἰτεῖς ἃ τεύξει· σὺν πόθῳ γὰρ ἡ χάρις.
ποῦ δῆτα, ποῦ ’στόν; αἵδ’ ὁμοῦ πελάζομεν. ὦ φίλτατ’
ἔρνη. τῷ τεκόντι πᾶν φίλον. ὦ σκῆπτρα φωτός. δυσμόρου γε
δύσμορα. ἔχω τὰ φίλτατ’, οὐδ’ ἔτ’ ἂν πανάθλιος θανὼν ἂν
εἴην σφῷν παρεστώσαιν ἐμοί. ἐρείσατ’, ὦ παῖ, πλευρὸν
ἀμφιδέξιον ἐμφύντε τῷ φύσαντι, κἀναπαύσατον τοῦ πρόσθ’
ἐρήμου τοῦδε δυστήνου πλάνου. καί μοι τὰ πραχθέντ’ εἴπαθ’
ὡς βράχιστ’, ἐπεὶ ταῖς τηλικαῖσδε σμικρὸς ἐξαρκεῖ λόγος.
ὅδ’ ἔσθ’ ὁ σώσας· τοῦδε χρὴ κλύειν, πάτερ, οὗ κἄστι
τοὔργον· τοὐμὸν ὧδ’ ἔσται βραχύ. ὦ ξεῖνε, μὴ θαύμαζε,
πρὸς τὸ λιπαρὲς τέκν’ εἰ φανέντ’ ἄελπτα μηκύνω λόγον.
ἐπίσταμαι γὰρ τήνδε τὴν ἐς τάσδε μοι τέρψιν παρ’ ἄλλου
μηδενὸς πεφασμένην· σὺ γάρ νιν ἐξέσωσας, οὐκ ἄλλος βροτῶν.
καί σοι θεοὶ πόροιεν ὡς ἐγὼ θέλω, αὐτῷ τε καὶ γῇ τῇδ’,
ἐπεὶ τό γ’ εὐσεβὲς μόνοις παρ’ ὑμῖν ηὗρον ἀνθρώπων ἐγὼ
καὶ τοὐπιεικὲς καὶ τὸ μὴ ψευδοστομεῖν. εἰδὼς δ’ ἀμύνω
τοῖσδε τοῖς λόγοις τάδε· ἔχω γὰρ ἅχω διὰ σὲ κοὐκ ἄλλον
βροτῶν· καί μοι χέρ’, ὦναξ, δεξιὰν ὄρεξον, ὡς ψαύσω φιλήσω
τ’, εἰ θέμις, τὸ σὸν κάρα. καίτοι τί φωνῶ; πῶς σ’ ἂν
ἄθλιος γεγὼς θιγεῖν θελήσαιμ’ ἀνδρός, ᾧ τίς οὐκ ἔνι
κηλὶς κακῶν ξύνοικος; οὐκ ἔγωγέ σε, οὐδ’ οὖν ἐάσω· τοῖς
γὰρ ἐμπείροις βροτῶν μόνοις οἷόν τε συνταλαιπωρεῖν τάδε. σὺ
δ’ αὐτόθεν μοι χαῖρε καὶ τὰ λοιπά μου μέλου δικαίως, ὥσπερ
ἐς τόδ’ ἡμέρας. οὔτ’ εἴ τι μῆκος τῶν λόγων ἔθου πλέον,
τέκνοισι τερφθεὶς τοῖσδε, θαυμάσας ἔχω, οὔτ’ εἰ πρὸ τοὐμοῦ
προύλαβες τὰ τῶνδ’ ἔπη. βάρος γὰρ ἡμᾶς οὐδὲν ἐκ τούτων
ἔχει. οὐ γὰρ λόγοισι τὸν βίον σπουδάζομεν λαμπρὸν ποεῖσθαι
μᾶλλον ἢ τοῖς δρωμένοις. δείκνυμι δ’· ὧν γὰρ ὤμοσ’ οὐκ
ἐψευσάμην οὐδέν σε, πρέσβυ· τάσδε γὰρ πάρειμ’ ἄγων ζώσας,
ἀκραιφνεῖς τῶν κατηπειλημένων. χὤπως μὲν ἁγὼν ᾑρέθη, τί
δεῖ μάτην κομπεῖν, ἅ γ’ εἴσει καὐτὸς ἐκ ταύταιν ξυνών;
λόγος δ’ ὃς ἐμπέπτωκεν ἀρτίως ἐμοὶ στείχοντι δεῦρο,
συμβαλοῦ γνώμην, ἐπεὶ σμικρὸς μὲν εἰπεῖν, ἄξιος δὲ
θαυμάσαι· πρᾶγος δ’ ἀτίζειν οὐδὲν ἄνθρωπον χρεών. τί δ’
ἔστι, τέκνον Αἰγέως; δίδασκέ με ὡς μὴ εἰδότ’ αὐτὸν μηδὲν
ὧν σὺ πυνθάνει. φασίν τιν’ ἡμῖν ἄνδρα, σοὶ μὲν ἔμπολιν
οὐκ ὄντα, συγγενῆ δέ, προσπεσόντα πως βωμῷ καθῆσθαι τῷ
Ποσειδῶνος, παρ’ ᾧ θύων ἔκυρον, ἡνίχ’ ὡρμώμην ἐγώ.
ποδαπόν; τί προσχρῄζοντα τῷ θακήματι· οὐκ οἶδα πλὴν ἕν·
σοῦ γάρ, ὡς λέγουσί μοι, βραχύν τιν’ αἰτεῖ μῦθον οὐκ ὄγκου
πλέων. ποῖόν τιν’; οὐ γὰρ ἥδ’ ἕδρα σμικροῦ λόγου. σοὶ
φασὶν αὐτὸν ἐς λόγους ἐλθεῖν μόνον αἰτεῖν ἀπελθεῖν τ’
ἀσφαλῶς τῆς δεῦρ’ ὁδοῦ. τίς δῆτ’ ἂν εἴη τήνδ’ ὁ
προσθακῶν ἕδραν; ὅρα κατ’ Ἄργος εἴ τις ὑμὶν ἐγγενὴς
ἔσθ’, ὅστις ἄν σου τοῦτο προσχρῄζοι τυχεῖν. ὦ φίλτατε,
σχὲς οὗπερ εἶ. τί δ’ ἔστι σοι; μή μου δεηθῇς. πράγματος
ποίου; λέγε. ἔξοιδ’ ἀκούων τῶνδ’ ὅς ἐσθ’ ὁ προστάτης. καὶ
τίς ποτ’ ἐστὶν ὅν γ’ ἐγὼ ψέξαιμί τι; παῖς οὑμός, ὦναξ,
στυγνός, οὗ λόγων ἐγὼ ἄλγιστ’ ἂν ἀνδρῶν ἐξανασχοίμην
κλύων. τί δ’; οὐκ ἀκούειν ἔστι καὶ μὴ δρᾶν ἃ μὴ
χρῄζεις; τί σοι τοῦτ’ ἐστὶ λυπηρὸν κλύειν; ἔχθιστον, ὦναξ,
φθέγμα τοῦθ’ ἥκει πατρί· καὶ μή μ’ ἀνάγκῃ προσβάλῃς τάδ’
εἰκαθεῖν. ἀλλ’ εἰ τὸ θάκημ’ ἐξαναγκάζει, σκόπει μή σοι
πρόνοῑ ᾖ τοῦ θεοῦ φυλακτέα. πάτερ, πιθοῦ μοι, κεἰ νέα
παραινέσω. τὸν ἄνδρ’ ἔασον τόνδε τῇ θ’ αὑτοῦ φρενὶ χάριν
παρασχεῖν τῷ θεῷ θ’ ἃ βούλεται, καὶ νῷν ὕπεικε τὸν
κασίγνητον μολεῖν. οὐ γάρ σε, θάρσει, πρὸς βίαν παρασπάσει
γνώμης, ἃ μή σοι συμφέροντα λέξεται. λόγων δ’ ἀκοῦσαι τίς
βλάβη; τά τοι κακῶς ηὑρημέν’ ἔργα τῷ λόγῳ μηνύεται.
ἔφυσας αὐτόν· ὥστε μηδὲ δρῶντά σε τὰ τῶν κακίστων
δυσσεβέστατ’, ὦ πάτερ, θέμις σέ γ’ εἶναι κεῖνον ἀντιδρᾶν
κακῶς. ἀλλ’ ἔασον· εἰσὶ χἀτέροις γοναὶ κακαὶ καὶ θυμὸς
ὀξύς, ἀλλὰ νουθετούμενοι φίλων ἐπῳδαῖς ἐξεπᾴδονται φύσιν.
σὺ δ’ εἰς ἐκεῖνα, μὴ τὰ νῦν, ἀποσκόπει πατρῷα καὶ μητρῷα
πήμαθ’ ἅπαθες· κἂν κεῖνα λεύσσῃς, οἶδ’ ἐγώ, γνώσει κακοῦ
θυμοῦ τελευτὴν ὡς κακὴ προσγίγνεται. ἔχεις γὰρ οὐχὶ βαιὰ
τἀνθυμήματα, τῶν σῶν ἀδέρκτων ὀμμάτων τητώμενος. ἀλλ’ ἡμὶν
εἶκε· λιπαρεῖν γὰρ οὐ καλὸν δίκαια προσχρῄζουσιν, οὐδ’
αὐτὸν μὲν εὖ πάσχειν, παθόντα δ’ οὐκ ἐπίστασθαι τίνειν.
τέκνον, βαρεῖαν ἡδονὴν νικᾶτέ με λέγοντες· ἔστω δ’ οὖν
ὅπως ὑμῖν φίλον. μόνον, ξέν’, εἴπερ κεῖνος ὧδ’
ἐλεύσεται, μηδεὶς κρατείτω τῆς ἐμῆς ψυχῆς ποτε. ἅπαξ τὰ
τοιαῦτ’, οὐχὶ δὶς χρῄζω κλύειν, ὦ πρέσβυ. κομπεῖν δ’ οὐχὶ
βούλομαι· σὺ δ’ ὢν σῶς ἴσθ’, ἐάν περ κἀμέ τις σῴζῃ
θεῶν. ὅστις τοῦ πλέονος μέρους χρῄζει τοῦ μετρίου παρεὶς
ζώειν, σκαιοσύναν φυλάσσων ἐν ἐμοὶ κατάδηλος ἔσται. ἐπεὶ
πολλὰ μὲν αἱ μακραὶ ἁμέραι κατέθεντο δὴ λύπας ἐγγυτέρω, τὰ
τέρποντα δ’ οὐκ ἂν ἴδοις ὅπου, ὅταν τις ἐς πλέον πέσῃ
τοῦ δέοντος· ὁ δ’ ἐπίκουρος ἰσοτέλεστος, Ἄϊδος ὅτε μοῖρ’
ἀνυμέναιος ἄλυρος ἄχορος ἀναπέφηνε, θάνατος ἐς τελευτάν.
μὴ φῦναι τὸν ἅπαντα νικᾷ λόγον· τὸ δ’, ἐπεὶ φανῇ, βῆναι
κεῖθεν ὅθεν περ ἥκει, πολὺ δεύτερον, ὡς τάχιστα. ὡς εὖτ’
ἂν τὸ νέον παρῇ κούφας ἀφροσύνας φέρον, τίς πλαγὰ
πολύμοχθος ἔξω; τίς οὐ καμάτων ἔνι; φθόνος, στάσεις, ἔρις,
μάχαι καὶ φόνοι· τό τε κατάμεμπτον ἐπιλέλογχε πύματον
ἀκρατὲς ἀπροσόμιλον γῆρας ἄφιλον, ἵνα πρόπαντα κακὰ κακῶν
ξυνοικεῖ. ἐν ᾧ τλάμων ὅδ’, οὐκ ἐγὼ μόνος, πάντοθεν
βόρειος ὥς τις ἀκτὰ κυματοπλὴξ χειμερία κλονεῖται, ὣς καὶ
τόνδε κατ’ ἄκρας δειναὶ κυματοαγεῖς ἆται κλονέουσιν ἀεὶ
ξυνοῦσαι, αἱ μὲν ἀπ’ ἀελίου δυσμᾶν, αἱ δ’ ἀνατέλλοντος· αἱ
δ’ ἀνὰ μέσσαν ἀκτῖν’, αἱ δ’ ἐννυχιᾶν ἀπὸ Ῥιπᾶν. καὶ μὴν
ὅδ’ ἡμῖν, ὡς ἔοικεν, ὁ ξένος ἀνδρῶν γε μοῦνος, ὦ πάτερ,
δῑ ὄμματος ἀστακτὶ λείβων δάκρυον ὧδ’ ὁδοιπορεῖ. τίς
οὗτος; ὅνπερ καὶ πάλαι κατείχομεν γνώμῃ, πάρεστι δεῦρο
Πολυνείκης ὅδε. οἴμοι, τί δράσω; πότερα τἀμαυτοῦ κακὰ
πρόσθεν δακρύσω, παῖδες, ἢ τὰ τοῦδ’ ὁρῶν πατρὸς γέροντος;
ὃς ξένης ἐπὶ χθονὸς σὺν σφῷν ἐφηύρηκ’ ἐνθάδ’
ἐκβεβλημένον ἐσθῆτι σὺν τοιᾷδε, τῆς ὁ δυσφιλὴς γέρων
γέροντι συγκατῴκηκεν πίνος πλευρὰν μαραίνων, κρατὶ δ’
ὀμματοστερεῖ κόμη δῑ αὔρας ἀκτένιστος ᾄσσεται· ἀδελφὰ δ’,
ὡς ἔοικε, τούτοισιν φορεῖ τὰ τῆς ταλαίνης νηδύος θρεπτήρια.
ἁγὼ πανώλης ὄψ’ ἄγαν ἐκμανθάνω· καὶ μαρτυρῶ κάκιστος
ἀνθρώπων τροφαῖς ταῖς σαῖσιν ἥκειν· τἀμὰ μὴ ’ξ ἄλλων
πύθῃ. ἀλλ’ ἔστι γὰρ καὶ Ζηνὶ σύνθακος θρόνων Αἰδὼς ἐπ’
ἔργοις πᾶσι, καὶ πρὸς σοί, πάτερ, παρασταθήτω· τῶν γὰρ
ἡμαρτημένων ἄκη μέν ἐστι, προσφορὰ δ’ οὐκ ἔστ’ ἔτι. τί
σιγᾷς; φώνησον, ὦ πάτερ, τι· μή μ’ ἀποστραφῇς. οὐδ’
ἀνταμείβει μ’ οὐδέν, ἀλλ’ ἀτιμάσας πέμψεις ἄναυδος, οὐδ’
ἃ μηνίεις φράσας; ὦ σπέρματ’ ἀνδρὸς τοῦδ’, ἐμαὶ δ’
ὁμαίμονες, πειράσατ’ ἀλλ’ ὑμεῖς γε κινῆσαι πατρὸς τὸ
δυσπρόσοιστον κἀπροσήγορον στόμα, ὡς μή μ’ ἄτιμον, τοῦ θεοῦ
γε προστάτην, οὕτως ἀφῇ με μηδὲν ἀντειπὼν ἔπος. λέγ’, ὦ
ταλαίπωρ’, αὐτὸς ὧν χρείᾳ πάρει· τὰ πολλὰ γάρ τοι ῥήματ’
ἢ τέρψαντά τι, ἢ δυσχεράναντ’ ἢ κατοικτίσαντά πως, παρέσχε
φωνὴν τοῖς ἀφωνήτοις τινά. ἀλλ’ ἐξερῶ· καλῶς γὰρ ἐξηγεῖ
σύ μοι· πρῶτον μὲν αὐτὸν τὸν θεὸν ποιούμενος ἀρωγόν, ἔνθεν
μ’ ὧδ’ ἀνέστησεν μολεῖν ὁ τῆσδε τῆς γῆς κοίρανος, διδοὺς
ἐμοὶ λέξαι τ’ ἀκοῦσαί τ’ ἀσφαλεῖ σὺν ἐξόδῳ. καὶ ταῦτ’
ἀφ’ ὑμῶν, ὧ ξένοι, βουλήσομαι καὶ ταῖνδ’ ἀδελφαῖν καὶ
πατρὸς κυρεῖν ἐμοί. ἃ δ’ ἦλθον, ἤδη σοι θέλω λέξαι,
πάτερ. γῆς ἐκ πατρῴας ἐξελήλαμαι φυγάς, τοῖς σοῖς πανάρχοις
οὕνεκ’ ἐνθακεῖν θρόνοις γονῇ πεφυκὼς ἠξίουν γεραίτερος.
ἀνθ’ ὧν μ’ Ἐτεοκλῆς, ὢν φύσει νεώτερος, γῆς ἐξέωσεν,
οὔτε νικήσας λόγῳ οὔτ’ εἰς ἔλεγχον χειρὸς οὐδ’ ἔργου
μολών, πόλιν δὲ πείσας. ὧν ἐγὼ μάλιστα μὲν τὴν σὴν
ἐρινὺν αἰτίαν εἶναι λέγω. ἔπειτα κἀπὸ μάντεων ταύτῃ
κλύω. ἐπεὶ γὰρ ἦλθον Ἄργος ἐς τὸ Δωρικόν, λαβὼν Ἄδραστον
πενθερόν, ξυνωμότας ἔστησ’ ἐμαυτῷ γῆς ὅσοιπερ Ἀπίας
πρῶτοι καλοῦνται καὶ τετίμηνται δόρει, ὅπως τὸν ἑπτάλογχον
ἐς Θήβας στόλον ξὺν τοῖσδ’ ἀγείρας ἢ θάνοιμι πανδίκως ἢ
τοὺς τάδ’ ἐκπράξαντας ἐκβάλοιμι γῆς. εἶεν· τί δῆτα νῦν
ἀφιγμένος κυρῶ; σοὶ προστροπαίους, ὦ πάτερ, λιτὰς ἔχων
αὐτός τ’ ἐμαυτοῦ ξυμμάχων τε τῶν ἐμῶν, οἳ νῦν σὺν ἑπτὰ
τάξεσιν σὺν ἑπτά τε λόγχαις τὸ Θήβης πέδιον ἀμφεστᾶσι πᾶν·
οἷος δορυσσοῦς Ἀμφιάρεως, τὰ πρῶτα μὲν δόρει κρατύνων,
πρῶτα δ’ οἰωνῶν ὁδοῖς· ὁ δεύτερος δ’ Αἰτωλὸς Οἰνέως τόκος
Τυδεύς. τρίτος δ’ Ἐτέοκλος, Ἀργεῖος γεγώς· τέταρτον
Ἱππομέδοντ’ ἀπέστειλεν πατὴρ Ταλαός· ὁ πέμπτος δ’ εὔχεται
κατασκαφῇ Καπανεὺς τὸ Θήβης ἄστυ δῃώσειν πυρί· ἕκτος δὲ
Παρθενοπαῖος Ἀρκὰς ὄρνυται, ἐπώνυμος τῆς πρόσθεν ἀδμήτης
χρόνῳ μητρὸς λοχευθείς, πιστὸς Ἀταλάντης γόνος· ἐγὼ δὲ
σός, κεἰ μὴ σός, ἀλλὰ τοῦ κακοῦ πότμου φυτευθείς, σός γέ
τοι καλούμενος, ἄγω τὸν Ἄργους ἄφοβον ἐς Θήβας στρατόν.
οἵ σ’ ἀντὶ παίδων τῶνδε καὶ ψυχῆς, πάτερ, ἱκετεύομεν
ξύμπαντες ἐξαιτούμενοι μῆνιν βαρεῖαν εἰκαθεῖν ὁρμωμένῳ
τῷδ’ ἀνδρὶ τοὐμοῦ πρὸς κασιγνήτου τίσιν, ὅς μ’ ἐξέωσε
κἀπεσύλησεν πάτρας. εἰ γάρ τι πιστόν ἐστιν ἐκ χρηστηρίων,
οἷς ἂν σὺ προσθῇ, τοῖσδ’ ἔφασκ’ εἶναι κράτος. πρὸς νῦν
σε κρηνῶν καὶ θεῶν ὁμογνίων αἰτῶ πιθέσθαι καὶ παρεικαθεῖν,
ἐπεὶ πτωχοὶ μὲν ἡμεῖς καὶ ξένοι, ξένος δὲ σύ. ἄλλους δὲ
θωπεύοντες οἰκοῦμεν σύ τε κἀγώ, τὸν αὐτὸν δαίμον’
ἐξειληχότες. ὁ δ’ ἐν δόμοις τύραννος, ὦ τάλας ἐγώ, κοινῇ
καθ’ ἡμῶν ἐγγελῶν ἁβρύνεται· ὅν, εἰ σὺ τἠμῇ
ξυμπαραστήσει φρενί, βραχεῖ σὺν ὄγκῳ καὶ χρόνῳ διασκεδῶ.
ὥστ’ ἐν δόμοισι τοῖσι σοῖς στήσω σ’ ἄγων. στήσω δ’
ἐμαυτόν, κεῖνον ἐκβαλὼν βίᾳ. καὶ ταῦτα σοῦ μὲν ξυνθέλοντος
ἔστι μοι κομπεῖν, ἄνευ σοῦ δ’ οὐδὲ σωθῆναι σθένω. τὸν
ἄνδρα τοῦ πέμψαντος οὕνεκ’, Οἰδίπους εἰπὼν ὁποῖα ξύμφορ’
ἔκπεμψαι πάλιν. ἀλλ’ εἰ μέν, ἄνδρες, τῆσδε δημοῦχοι χθονός
μὴ ’τύγχαν’ αὐτὸν δεῦρο προσπέμψας ἐμοὶ Θησεύς, δικαιῶν
ὥστ’ ἐμοῦ κλύειν λόγους, οὔ τἄν ποτ’ ὀμφῆς τῆς ἐμῆς
ἐπῄσθετο· νῦν δ’ ἀξιωθεὶς εἶσι κἀκούσας γ’ ἐμοῦ τοιαῦθ’
ἃ τὸν τοῦδ’ οὔ ποτ’ εὐφρανεῖ βίον· ὅς γ’, ὦ κάκιστε,
σκῆπτρα καὶ θρόνους ἔχων, ἃ νῦν ὁ σὸς ξύναιμος ἐν Θήβαις
ἔχει, τὸν αὐτὸς αὑτοῦ πατέρα τόνδ’ ἀπήλασας κἄθηκας
ἄπολιν καὶ στολὰς ταύτας φορεῖν, ἃς νῦν δακρύεις εἰσορῶν,
ὅτ’ ἐν πόνῳ ταὐτῷ βεβηκὼς τυγχάνεις κακῶν ἐμοί. οὐ
κλαυστὰ δ’ ἐστίν, ἀλλ’ ἐμοὶ μὲν οἰστέα τάδ’, ἕωσπερ ἂν
ζῶ, σοῦ φονέως μεμνημένος· σὺ γάρ με μόχθῳ τῷδ’ ἔθηκας
ἔντροφον, σύ μ’ ἐξέωσας, ἐκ σέθεν δ’ ἀλώμενος ἄλλους
ἐπαιτῶ τὸν καθ’ ἡμέραν βίον. εἰ δ’ ἐξέφυσα τάσδε μὴ
’μαυτῷ τροφοὺς τὰς παῖδας, ἦ τἂν οὐκ ἂν ἦ, τὸ σὸν
μέρος· νῦν δ’ αἵδε μ’ ἐκσῴζουσιν, αἵδ’ ἐμαὶ τροφοί, αἵδ’
ἄνδρες, οὐ γυναῖκες, εἰς τὸ συμπονεῖν· ὑμεῖς δ’ ἀπ’ ἄλλου
κοὐκ ἐμοῦ πεφύκατον. τοιγάρ σ’ ὁ δαίμων εἰσορᾷ μὲν οὔ τί
πω ὡς αὐτίκ’, εἴπερ οἵδε κινοῦνται λόχοι πρὸς ἄστυ Θήβης.
οὐ γὰρ ἔσθ’ ὅπως πόλιν κείνην ἐρείψεις, ἀλλὰ πρόσθεν
αἵματι πεσεῖ μιανθεὶς χὼ σύναιμος ἐξ ἴσου. τοιάσδ’ ἀρὰς
σφῷν πρόσθε τ’ ἐξανῆκ’ ἐγὼ νῦν τ’ ἀνακαλοῦμαι ξυμμάχους
ἐλθεῖν ἐμοί, ἵν’ ἀξιῶτον τοὺς φυτεύσαντας σέβειν καὶ μὴ
’ξατιμάζητον, εἰ τυφλοῦ πατρὸς τοιώδ’ ἐφύτην· αἵδε γὰρ τάδ’
οὐκ ἔδρων. τοιγὰρ τὸ σὸν θάκημα καὶ τοὺς σοὺς θρόνους
κρατοῦσιν, εἴπερ ἐστὶν ἡ παλαίφατος Δίκη ξύνεδρος Ζηνὸς
ἀρχαίοις νόμοις. σὺ δ’ ἔρρ’ ἀπόπτυστός τε κἀπάτωρ ἐμοῦ,
κακῶν κάκιστε, τάσδε συλλαβὼν ἀράς, ἅς σοι καλοῦμαι, μήτε
γῆς ἐμφυλίου δόρει κρατῆσαι μήτε νοστῆσαί ποτε τὸ κοῖλον
Ἄργος, ἀλλὰ συγγενεῖ χερὶ θανεῖν κτανεῖν θ’ ὑφ’ οὗπερ
ἐξελήλασαι. τοιαῦτ’ ἀρῶμαι καὶ καλῶ τὸ Ταρτάρου στυγνὸν
πατρῷον ἔρεβος, ὥς σ’ ἀποικίσῃ, καλῶ δὲ τάσδε δαίμονας,
καλῶ δ’ Ἄρη τὸν σφῷν τὸ δεινὸν μῖσος ἐμβεβληκότα. καὶ
ταῦτ’ ἀκούσας στεῖχε, κἀξάγγελλ’ ἰὼν καὶ πᾶσι Καδμείοισι
τοῖς σαυτοῦ θ’ ἅμα πιστοῖσι συμμάχοισιν, οὕνεκ’ Οἰδίπους
τοιαῦτ’ ἔνειμε παισὶ τοῖς αὑτοῦ γέρα. Πολύνεικες, οὔτε
ταῖς παρελθούσαις ὁδοῖς ξυνήδομαί σοι, νῦν τ’ ἴθ’ ὡς τάχος
πάλιν. οἴμοι κελεύθου τῆς τ’ ἐμῆς δυσπραξίας, οἴμοι δ’
ἑταίρων· οἷον ἆρ’ ὁδοῦ τέλος Ἄργους ἀφωρμήθημεν, ὦ
τάλας ἐγώ, τοιοῦτον οἷον οὐδὲ φωνῆσαί τινι ἔξεσθ’
ἑταίρων, οὐδ’ ἀποστρέψαι πάλιν, ἀλλ’ ὄντ’ ἄναυδον τῇδε
συγκῦρσαι τύχῃ. ὦ τοῦδ’ ὅμαιμοι παῖδες, ἀλλ’ ὑμεῖς, ἐπεὶ
τὰ σκληρὰ πατρὸς κλύετε ταῦτ’ ἀρωμένου, μή τοί με πρὸς θεῶν
σφώ γ’, ἐὰν αἱ τοῦδ’ ἀραὶ πατρὸς τελῶνται καί τις ὑμῖν ἐς
δόμους νόστος γένηται, μή μ’ ἀτιμάσητέ γε, ἀλλ’ ἐν τάφοισι
θέσθε κἀν κτερίσμασιν. καὶ σφῷν ὁ νῦν ἔπαινος, ὃν
κομίζετον τοῦδ’, ἀνδρὸς οἷς πονεῖτον, οὐκ ἐλάσσονα ἔτ’
ἄλλον οἴσει τῆς ἐμῆς ὑπουργίας. Πολύνεικες, ἱκετεύω σε
πεισθῆναί τί μοι. ὦ φιλτάτη, τὸ ποῖον, Ἀντιγόνη; λέγε.
στρέψαι στράτευμ’ ἐς Ἄργος ὡς τάχιστά γε, καὶ μὴ σέ τ’
αὐτὸν καὶ πόλιν διεργάσῃ. ἀλλ’ οὐχ οἷόν τε· πῶς γὰρ
αὖθις ἂν πάλιν στράτευμ’ ἄγοιμι ταὐτόν. εἰσάπαξ τρέσας;
τί δ’ αὖθις, ὦ παῖ, δεῖ σε θυμοῦσθαι; τί σοι πάτραν
κατασκάψαντι κέρδος ἔρχεται; αἰσχρὸν τὸ φεύγειν καὶ τὸ
πρεσβεύοντ’ ἐμὲ οὕτω γελᾶσθαι τοῦ κασιγνήτου πάρα. ὁρᾷς
τὰ τοῦδ’ οὖν ὡς ἐς ὀρθὸν ἐκφέρει μαντεύμαθ’, ὃς σφῷν
θάνατον ἐξ ἀμφοῖν θροεῖ; χρῄζει γάρ· ἡμῖν δ’ οὐχὶ
συγχωρητέα. οἴμοι τάλαινα· τίς δὲ τολμήσει κλύων τὰ τοῦδ’
ἕπεσθαι τἀνδρός, οἷ’ ἐθέσπισεν; οὐκ ἀγγελοῦμεν φλαῦρ’·
ἐπεὶ στρατηλάτου χρηστοῦ τὰ κρείσσω μηδὲ τἀνδεᾶ λέγειν.
οὕτως ἄρ’, ὦ παῖ, ταῦτά σοι δεδογμένα; καὶ μή μ’
ἐπίσχῃς γ’· ἀλλ’ ἐμοὶ μὲν ἥδ’ ὁδὸς ἔσται μέλουσα
δύσποτμός τε καὶ κακὴ πρὸς τοῦδε πατρὸς τῶν τε τοῦδ’
ἐρινύων· σφῷν δ’ εὖ διδοίη Ζεύς, τάδ’ εἰ θανόντι μοι
τελεῖτ’, ἐπεὶ οὔ μοι ζῶντί γ’ αὖθις ἕξετον. μέθεσθε δ’
ἤδη χαίρετόν τ’· οὐ γάρ μ’ ἔτι βλέποντ’ ἐσόψεσθ’ αὖθις.
ὦ τάλαιν’ ἐγώ. μή τοί μ’ ὀδύρου. καὶ τίς ἄν σ’
ὁρμώμενον εἰς προὖπτον Ἅιδην οὐ καταστένοι, κάσι; εἰ χρή,
θανοῦμαι. μὴ σύ γ’, ἀλλ’ ἐμοὶ πιθοῦ. μὴ πεῖθ’ ἃ μὴ δεῖ.
δυστάλαινά τἄρ’ ἐγώ, εἴ σου στερηθῶ. ταῦτα δ’ ἐν τῷ
δαίμονι καὶ τῇδε φῦναι χἀτέρᾳ. σφὼ δ’ οὖν ἐγὼ θεοῖς
ἀρῶμαι μή ποτ’ ἀντῆσαι κακῶν· ἀνάξιαι γὰρ πᾶσίν ἐστε
δυστυχεῖν. νέα τάδε νεόθεν ἦλθέ μοι κακὰ βαρύποτμὰ παρ’
ἀλαοῦ ξένου, εἴ τι μοῖρα μὴ κιγχάνει. μάταν γὰρ οὐδὲν
ἀξίωμα δαιμόνων ἔχω φράσαι. ὁρᾷ ὁρᾷ ταῦτ’ ἀεὶ χρόνος,
τρέχων μὲν ἕτερα, τὰ δὲ παρ’ ἦμαρ αὖθις αὔξων ἄνω.
ἔκτυπεν αἰθήρ, ὦ Ζεῦ. ὦ τέκνα τέκνα, πῶς ἄν, εἴ τις
ἔντοπος, τὸν πάντ’ ἄριστον δεῦρο Θησέα πόροι; πάτερ, τί δ’
ἐστὶ τἀξίωμ’ ἐφ’ ᾧ καλεῖς; Διὸς πτερωτὸς ἥδε μ’ αὐτίκ’
ἄξεται βροντὴ πρὸς Ἅιδην· ἀλλὰ πέμψαθ’ ὡς τάχος. μέγας,
ἴδε, μάλ’ ὅδ’ ἐρείπεται κτύπος ἄφατος διόβολος· ἐς δ’
ἄκραν δεῖμ’ ὑπῆλθε κρατὸς φόβαν. ἔπτηξα θυμόν· οὐρανία
γὰρ ἀστραπὴ φλέγει πάλιν. τί μὰν ἀφήσει τέλος; δέδοικα δ’·
οὐ γὰρ ἅλιον ἀφορμᾷ ποτ’, οὐκ ἄνευ ξυμφορᾶς. ὦ μέγας
αἰθήρ, ὦ Ζεῦ. ὦ παῖδες, ἥκει τῷδ’ ἐπ’ ἀνδρὶ θέσφατος
βίου τελευτὴ κοὐκέτ’ ἔστ’ ἀποστροφή. πῶς οἶσθα; τῷ δὲ
τοῦτο συμβαλὼν ἔχεις; καλῶς κάτοιδ’· ἀλλ’ ὡς τάχιστά μοι
μολὼν ἄνακτα χώρας τῆσδέ τις πορευσάτω. ἔα ἔα, ἰδοὺ μάλ’
αὖθις ἀμφίσταται διαπρύσιος ὄτοβος. ἵλαος, ὦ δαίμων,
ἵλαος εἴ τι γᾷ ματέρι τυγχάνεις ἀφεγγὲς φέρων. ἐναισίου
δὲ σοῦ τύχοιμι, μηδ’ ἄλαστον ἄνδρ’ ἰδὼν ἀκερδῆ χάριν
μετάσχοιμί πως. Ζεῦ ἄνα σοὶ φωνῶ. ἆρ’ ἐγγὺς ἁνήρ; ἆρ’
ἔτ’ ἐμψύχου, τέκνα, κιχήσεταί μου καὶ κατορθοῦντος φρένα;
τί δ’ ἂν θέλοις τὸ πιστὸν ἐμφῦναι φρενί; ἀνθ’ ὧν ἔπασχον
εὖ, τελεσφόρον χάριν δοῦναί σφιν, ἥνπερ τυγχάνων ὑπεσχόμην.
ἰὼ ἰὼ παῖ, βᾶθι βᾶθ’, εἴτ’ ἄκρα, περὶ γύαλ’ ἐναλίῳ
Ποσειδωνίῳ θεῷ, τυγχάνεις βούθυτον ἑστίαν ἁγίζων, ἱκοῦ. ὁ
γὰρ ξένος σε καὶ πόλισμα καὶ φίλους ἐπαξιοῖ δικαίαν χάριν
παρασχεῖν παθών. [σπεῦσον] ἄϊσσ’, ὦναξ. τίς αὖ παρ’ ὑμῶν
κοινὸς ἠχεῖται κτύπος, σαφὴς μὲν ἀστῶν, ἐμφανὴς δὲ τοῦ
ξένου; μή τις Διὸς κεραυνὸς ἤ τις ὀμβρία χάλαζ’ ἐπιρράξασα;
πάντα γὰρ θεοῦ τοιαῦτα χειμάζοντος εἰκάσαι πάρα. ἄναξ,
ποθοῦντι προυφάνης, καί σοι θεῶν τύχην τις ἐσθλὴν τῆσδ’
ἔθηκε τῆς ὁδοῦ. τί δ’ ἐστίν, ὦ παῖ Λαΐου, νέορτον αὖ;
ῥοπὴ βίου μοι· καί σ’ ἅπερ ξυνῄνεσα θέλω πόλιν τε τήνδε μὴ
ψεύσας θανεῖν. τῷ δ’ ἐκπέπεισαι τοῦ μόρου τεκμηρίῳ; αὐτοὶ
θεοὶ κήρυκες ἀγγέλλουσί μοι, ψεύδοντες οὐδὲν σῆμα τῶν
προκειμένων. πῶς εἶπας, ὦ γεραιέ, δηλοῦσθαι τάδε; αἱ πολλὰ
βρονταὶ διατελεῖς τὰ πολλά τε στράψαντα χειρὸς τῆς ἀνικήτου
βέλη. πείθεις με· πολλὰ γάρ σε θεσπίζονθ’ ὁρῶ κοὐ ψευδόφημα·
χὤ τι χρὴ ποιεῖν λέγε. ἐγὼ διδάξω, τέκνον Αἰγέως, ἅ σοι
γήρως ἄλυπα τῇδε κείσεται πόλει. χῶρον μὲν αὐτὸς αὐτίκ’
ἐξηγήσομαι, ἄθικτος ἡγητῆρος, οὗ με χρὴ θανεῖν. τοῦτον δὲ
φράζε μή ποτ’ ἀνθρώπων τινί, μήθ’ οὗ κέκευθε μήτ’ ἐν οἷς
κεῖται τόποις· ὥς σοι πρὸ πολλῶν ἀσπίδων ἀλκὴν ὅδε δορός
τ’ ἐπακτοῦ γειτονῶν ἀεὶ τιθῇ. ἃ δ’ ἐξάγιστα μηδὲ κινεῖται
λόγῳ, αὐτὸς μαθήσει, κεῖσ’ ὅταν μόλῃς μόνος· ὡς οὔτ’
ἂν ἀστῶν τῶνδ’ ἂν ἐξείποιμί τῳ οὔτ’ ἂν τέκνοισι τοῖς
ἐμοῖς, στέργων ὅμως. ἀλλ’ αὐτὸς αἰεὶ σῷζε, χὤταν εἰς
τέλος τοῦ ζῆν ἀφικνῇ, τῷ προφερτάτῳ μόνῳ σήμαιν’, ὁ δ’
αἰεὶ τὠπιόντι δεικνύτω. χοὔτως ἀδῇον τήνδ’ ἐνοικήσεις
πόλιν σπαρτῶν ἀπ’ ἀνδρῶν· αἱ δὲ μυρίαι πόλεις, κἂν εὖ τις
οἰκῇ, ῥᾳδίως καθύβρισαν. θεοὶ γὰρ εὖ μέν, ὀψὲ δ’
εἰσορῶσ’, ὅταν τὰ θεῖ’ ἀφείς τις εἰς τὸ μαίνεσθαι τραπῇ·
ὃ μὴ σύ, τέκνον Αἰγέως, βούλου παθεῖν. τὰ μὲν τοιαῦτ’
οὖν εἰδότ’ ἐκδιδάσκομεν. χῶρον δ’, ἐπείγει γάρ με τοὐκ
θεοῦ παρόν, στείχωμεν ἤδη μηδ’ ἔτ’ ἐντρεπώμεθα. ὦ παῖδες,
ὧδ’ ἕπεσθ’· ἐγὼ γὰρ ἡγεμὼν σφῷν αὖ πέφασμαι καινός,
ὥσπερ σφὼ πατρί. χωρεῖτε καὶ μὴ ψαύετ’, ἀλλ’ ἐᾶτέ με
αὐτὸν τὸν ἱερὸν τύμβον ἐξευρεῖν, ἵνα μοῖρ’ ἀνδρὶ τῷδε
τῇδε κρυφθῆναι χθονί. τῇδ’ ὧδε, τῇδε βᾶτε· τῇδε γάρ μ’
ἄγει Ἑρμῆς ὁ πομπὸς ἥ τε νερτέρα θεός. ὦ φῶς ἀφεγγές,
πρόσθε πού ποτ’ ἦσθ’ ἐμόν, νῦν δ’ ἔσχατόν σου τοὐμὸν
ἅπτεται δέμας. ἤδη γὰρ ἕρπω τὸν τελευταῖον βίον κρύψων
παρ’ Ἅιδην. ἀλλά, φίλτατε ξένων, αὐτός τε χώρα θ’ ἥδε
πρόσπολοί τε σοὶ εὐδαίμονες γένοισθε, κἀπ’ εὐπραξίᾳ
μέμνησθέ μου θανόντος εὐτυχεῖς ἀεί. εἰ θέμις ἐστί μοι τὰν
ἀφανῆ θεὸν καὶ σὲ λιταῖς σεβίζειν, ἐννυχίων ἄναξ, Αἰδωνεῦ
Αἰδωνεῦ, λίσσωμαι ἄπονα μήτ’ ἐπὶ βαρυαχεῖ ξένον ἐξανύσαι
μόρῳ τὰν παγκευθῆ κάτω νεκρῶν πλάκα καὶ Στύγιον δόμον.
πολλῶν γὰρ ἂν καὶ μάταν πημάτων ἱκνουμένων πάλιν σφε δαίμων
δίκαιος αὔξοι. ὦ χθόνιαι θεαὶ σῶμά τ’ ἀνικάτου θηρός, ὃν
ἐν πύλαισι ταῖσι πολυξένοις εὐνᾶσθαι κνυζεῖσθαί τ’ ἐξ
ἄντρων ἀδάματον φύλακα παρ’ Ἁίδᾳ λόγος αἰὲν ἔχει· τόν,
ὦ Γᾶς παῖ καὶ Ταρτάρου, κατεύχομαι ἐν καθαρῷ βῆναι
ὁρμωμένῳ νερτέρας τῷ ξένῳ νεκρῶν πλάκας· σέ τοι κικλήσκω
τὸν αἰένυπνον. ἄνδρες πολῖται, ξυντομωτάτως, μὲν ἂν τύχοιμι
λέξας Οἰδίπουν ὀλωλότα· ἃ δ’ ἦν τὰ πραχθέντ’, οὔθ’ ὁ
μῦθος ἐν βραχεῖ φράσαι πάρεστιν οὔτε τἄργ’ ὅσ’ ἦν ἐκεῖ.
ὄλωλε γὰρ δύστηνος; ὡς λελοιπότα κεῖνον τὸν ἀεὶ βίοτον
ἐξεπίστασο. πῶς; ἆρα θείᾳ κἀπόνῳ τάλας τύχῃ; ταῦτ’
ἐστὶν ἤδη κἀποθαυμάσαι πρέπον. ὡς μὲν γὰρ ἐνθένδ’ εἷρπε,
καὶ σύ που παρὼν ἔξοισθ’, ὑφηγητῆρος οὐδενὸς φίλων, ἀλλ’
αὐτὸς ἡμῖν πᾶσιν ἐξηγούμενος. ἐπεὶ δ’ ἀφῖκτο τὸν
καταρράκτην ὀδὸν χαλκοῖς βάθροισι γῆθεν ἐρριζωμένον, ἔστη
κελεύθων ἐν πολυσχίστων μιᾷ, κοίλου πέλας κρατῆρος, οὗ τὰ
Θησέως Περίθου τε κεῖται πίστ’ ἀεὶ ξυνθήματα. ἀφ’ οὗ μέσος
στὰς τοῦ τε Θορικίου πέτρου κοίλης τ’ ἀχέρδου κἀπὸ λαΐνου
τάφου, καθέζετ’· εἶτ’ ἔλυσε δυσπινεῖς στολάς. κἄπειτ’
ἀΰσας παῖδας ἠνώγει ῥυτῶν ὑδάτων ἐνεγκεῖν λουτρὰ καὶ
χοάς ποθεν· τὼ δ’ εὐχλόου Δήμητρος εἰς προσόψιον πάγον
μολοῦσαι τάσδ’ ἐπιστολὰς πατρὶ ταχεῖ ’πόρευσαν σῦν χρόνῳ,
λουτροῖς τέ νιν ἐσθῆτί τ’ ἐξήσκησαν ᾗ νομίζεται. ἐπεὶ δὲ
παντὸς εἶχε δρῶντος ἡδονὴν κοὐκ ἦν ἔτ’ οὐδὲν ἀργὸν ὧν
ἐφίετο, κτύπησε μὲν Ζεὺς χθόνιος αἱ δὲ παρθένοι ῥίγησαν,
ὡς ἤκουσαν· ἐς δὲ γούνατα πατρὸς πεσοῦσαι ’κλαιον οὐδ’
ἀνίεσαν στέρνων ἀραγμοὺς οὐδὲ παμμήκεις γόους. ὁ δ’ ὡς
ἀκούει φθόγγον ἐξαίφνης πικρόν, πτύξας ἐπ’ αὐταῖς χεῖρας
εἶπεν· ὦ τέκνα, οὐκ ἔστ’ ἔθ’ ὑμῖν τῇδ’ ἐν ἡμέρᾳ
πατήρ. ὄλωλε γὰρ δὴ πάντα τἀμά, κοὐκέτι τὴν δυσπόνητον
ἕξετ’ ἀμφ’ ἐμοὶ τροφήν· σκληρὰν μέν, οἶδα, παῖδες· ἀλλ’
ἓν γὰρ μόνον τὰ πάντα λύει ταῦτ’ ἔπος μοχθήματα. τὸ γὰρ
φιλεῖν οὐκ ἔστιν ἐξ ὅτου πλέον ἢ τοῦδε τἀνδρὸς ἔσχεθ’,
οὗ τητώμεναι τὸ λοιπὸν ἤδη τὸν βίον διάζετον. τοιαῦτ’ ἐπ’
ἀλλήλοισιν ἀμφικείμενοι λύγδην ἔκλαιον πάντες. ὡς δὲ πρὸς
τέλος γόων ἀφίκοντ’ οὐδ’ ἔτ’ ὠρώρει βοή, ἦν μὲν σιωπή·
φθέγμα δ’ ἐξαίφνης τινὸς θώϋξεν αὐτόν, ὥστε πάντας ὀρθίας
στῆσαι φόβῳ δείσαντας ἐξαίφνης τρίχας, καλεῖ γὰρ αὐτὸν
πολλὰ πολλαχῇ θεός· ὦ οὗτος οὗτος, Οἰδίπους, τί μέλλομεν
χωρεῖν; πάλαι δὴ τἀπὸ σοῦ βραδύνεται. ὁ δ’ ὡς ἐπῄσθετ’ ἐκ
θεοῦ καλούμενος, αὐδᾷ μολεῖν οἱ γῆς ἄνακτα Θησέα. κἀπεὶ
προσῆλθεν, εἶπεν· ὦ φίλον κάρα, δός μοι χερὸς σῆς πίστιν
ὁρκίαν τέκνοις, ὑμεῖς τε, παῖδες, τῷδε· καὶ καταίνεσον
μήποτε προδώσειν τάσδ’ ἑκών, τελεῖν δ’ ὅσ’ ἂν μέλλῃς
φρονῶν εὖ ξυμφέροντ’ αὐτοῖς ἀεί. ὁ δ’, ὡς ἀνὴρ γενναῖος,
οὐκ οἴκτου μέτα κατῄνεσεν τάδ’ ὅρκιος δράσειν ξένῳ. ὅπως
δὲ ταῦτ’ ἔδρασεν, εὐθὺς Οἰδίπους ψαύσας ἀμαυραῖς χερσὶν
ὧν παίδων λέγει· ὦ παῖδε, τλάσας χρὴ τὸ γενναῖον φρενὶ
χωρεῖν τόπων ἐκ τῶνδε, μηδ’ ἃ μὴ θέμις λεύσσειν δικαιοῦν
μηδὲ φωνούντων κλύειν, ἀλλ’ ἕρπεθ’ ὡς τάχιστα· πλὴν ὁ
κύριος Θησεὺς παρέστω μανθάνων τὰ δρώμενα. τοσαῦτα φωνήσαντος
εἰσηκούσαμεν ξύμπαντες· ἀστακτὶ δὲ σὺν ταῖς παρθένοις
στένοντες ὡμαρτοῦμεν. ὡς δ’ ἀπήλθομεν, χρόνῳ βραχεῖ
στραφέντες ἐξαπείδομεν τὸν ἄνδρα τὸν μὲν οὐδαμοῦ παρόντ’
ἔτι, ἄνακτα δ’ αὐτὸν ὀμμάτων ἐπίσκιον χεῖρ’ ἀντέχοντα
κρατός, ὡς δεινοῦ τινος φόβου φανέντος οὐδ’ ἀνασχετοῦ
βλέπειν. ἔπειτα μέντοι βαιὸν οὐδὲ σὺν χρόνῳ ὁρῶμεν αὐτὸν
γῆν τε προσκυνοῦνθ’ ἅμα καὶ τὸν θεῶν Ὄλυμπον ἐν ταὐτῷ
λόγῳ. μόρῳ δ’ ὁποίῳ κεῖνος ὤλετ’, οὐδ’ ἂν εἷς θνητῶν
φράσειε, πλὴν τὸ Θησέως κάρα. οὐ γάρ τις αὐτὸν οὔτε
πυρφόρος θεοῦ κεραυνὸς ἐξέπραξεν οὔτε ποντία θύελλα
κινηθεῖσα τῷ τότ’ ἐν χρόνῳ, ἀλλ’ ἤ τις ἐκ θεῶν πομπὸς ἢ
τὸ νερτέρων εὔνουν διαστὰν γῆς ἀλύπητον βάθρον. ἁνὴρ γὰρ
οὐ στενακτὸς οὐδὲ σὺν νόσοις ἀλγεινὸς ἐξεπέμπετ’, ἀλλ’ εἴ
τις βροτῶν θαυμαστός. εἰ δὲ μὴ δοκῶ φρονῶν λέγειν, οὐκ ἂν
παρείμην οἷσι μὴ δοκῶ φρονεῖν. ποῦ δ’ αἵ τε παῖδες χοἰ
προπέμψαντες φίλων; αἵδ’ οὐχ ἑκάς· γόων γὰρ οὐκ ἀσήμονες
φθόγγοι σφε σημαίνουσι δεῦρ’ ὁρμωμένας. αἰαῖ, φεῦ, ἔστιν
ἔστι νῷν δὴ οὐ τὸ μέν, ἄλλο δὲ μή, πατρὸς ἔμφυτον
ἄλαστον αἷμα δυσμόροιν στενάζειν, ᾧτινι τὸν πολὺν ἄλλοτε
μὲν πόνον ἔμπεδον εἴχομεν, ἐν πυμάτῳ δ’ ἀλόγιστα
παροίσομεν ἰδόντε καὶ παθόντε. τί δ’ ἔστιν; ἔστιν μὲν
εἰκάσαι, φίλοι. βέβηκεν; ὡς μάλιστ’ ἂν ἐν πόθῳ λάβοις. τί
γάρ, ὅτῳ μήτ’ Ἄρης μήτε πόντος ἀντέκυρσεν, ἄσκοποι δὲ
πλάκες ἔμαρψαν ἐν ἀφανεῖ τινι μόρῳ φερόμενον. τάλαινα· νῶν
δ’ ὀλεθρία νὺξ ἐπ’ ὄμμασιν βέβακε. πῶς γὰρ ἤ τιν’ ἀπίαν
γᾶν ἢ πόντιον κλύδων’ ἀλώμεναι, βίου δύσοιστον ἕξομεν
τροφάν; οὐ κάτοιδα. κατά με φόνιος Ἀΐδας ἕλοι πατρὶ
ξυνθανεῖν γεραιῷ τάλαιναν, ὡς ἔμοιγ’ ὁ μέλλων βίος οὐ
βιωτός. ὦ διδύμα τέκνων ἀρίστα, τὸ φέρον ἐκ θεοῦ φέρειν,
μηδὲν ἄγαν φλέγεσθον· οὔ τοι κατάμεμπτ’ ἔβητον. πόθος τοὶ
καὶ κακῶν ἄρ’ ἦν τις. καὶ γὰρ ὃ μηδαμὰ δὴ φίλον ἦν
φίλον, ὁπότε γε καὶ τὸν ἐν χεροῖν κατεῖχον. ὦ πάτερ, ὦ
φίλος, ὦ τὸν ἀεὶ κατὰ γᾶς σκότον εἱμένος· οὐδέ γ’
ἔνερθ’ ἀφίλητος ἐμοί ποτε καὶ τᾷδε μὴ κυρήσῃς. ἔπραξεν;
ἔπραξεν οἷον ἤθελεν. τὸ ποῖον; ἇς ἔχρῃζε γᾶς ἐπὶ
ξένας ἔθανε· κοίταν δ’ ἔχει νέρθεν εὐσκίαστον αἰέν, οὐδὲ
πένθος ἔλιπ’ ἄκλαυτον. ἀνὰ γὰρ ὄμμα σε τόδ’, ὦ πάτερ,
ἐμὸν στένει δακρῦον, οὐδ’ ἔχω πῶς με χρὴ τὸ σὸν τάλαιναν
ἀφανίσαι τοσόνδ’ ἄχος. ὤμοι, γᾶς ἐπὶ ξένας θανεῖν
ἔχρῃζες ἀλλ’ ἔρημος ἔθανες ὧδέ μοι. ὦ τάλαινα, τίς
ἄρα με πότμος αὖθις ὧδ’ <> ἐπαμμένει σέ τ’, ὦ φίλα, τὰς
πατρὸς ὧδ’ ἐρήμας; ἀλλ’ ἐπεὶ ὀλβίως γ’ ἔλυσεν τὸ τέλος,
ὦ φίλαι, βίου, λήγετε τοῦδ’ ἄχους· κακῶν γὰρ δυσάλωτος
οὐδείς. πάλιν, φίλα, συθῶμεν. ὡς τί ῥέξομεν; ἵμερος ἔχει
με. τίς; τὰν χθόνιον ἑστίαν ἰδεῖν τίνος; πατρός, τάλαιν’
ἐγώ. θέμις δὲ πῶς τάδ’ ἐστί; μῶν οὐχ ὁρᾷς; τί τόδε
ἐπέπληξας; καὶ τόδ’, ὡς τί τόδε μάλ’ αὖθις; ἄταφος
ἔπιτνε δίχα τε παντός. ἄγε με, καὶ τότ’ ἐπενάριξον. αἰαῖ,
δυστάλαινα, ποῦ δῆτ’ αὖθις ὧδ’ ἔρημος ἄπορος αἰῶνα
τλάμον’ ἕξω; φίλαι, τρέσητε μηδέν. ἀλλὰ ποῖ φύγω; καὶ
πάρος ἀπέφυγε τί; τὰ σφῷν τὸ μὴ πίτνειν κακῶς. φρονῶ. τί
δῆθ’ ὅπερ νοεῖς; ὅπως μολούμεθ’ ἐς δόμους οὐκ ἔχω. μηδέ
γε μάτευε. μόγος ἔχει. καὶ πάρος ἐπεῖχε. τοτὲ μὲν ἄπορα,
τοτὲ δ’ ὕπερθεν. μέγ’ ἄρα πέλαγος ἐλάχετόν τι. ναὶ ναί.
ξύμφημι καὐτός. αἰαῖ, ποῖ μόλωμεν, ὦ Ζεῦ; ἐλπίδων γὰρ ἐς
τίν’ ἔτι με δαίμων τανῦν γ’ ἐλαύνει; παύετε θρήνων, παῖδες·
ἐν οἷς γὰρ χάρις ἡ χθονία ξύν’ ἀπόκειται, πενθεῖν οὐ χρή·
νέμεσις γάρ. ὦ τέκνον Αἰγέως, προσπίτνομέν σοι. τίνος, ὦ
παῖδες, χρείας ἀνύσαι; τύμβον θέλομεν προσιδεῖν αὐταὶ πατρὸς
ἡμετέρου. ἀλλ’ οὐ θεμιτόν. πῶς εἶπας, ἄναξ, κοίραν’
Ἀθηνῶν; ὦ παῖδες, ἀπεῖπεν ἐμοὶ κεῖνος μήτε πελάζειν ἐς
τούσδε τόπους μήτ’ ἐπιφωνεῖν μηδένα θνητῶν θήκην ἱεράν, ἣν
κεῖνος ἔχει. καὶ ταῦτά μ’ ἔφη πράσσοντα καλῶς χώραν ἕξειν
αἰὲν ἄλυπον. ταῦτ’ οὖν ἔκλυεν δαίμων ἡμῶν χὠ πάντ’
ἀΐων Διὸς Ὅρκος. ἀλλ’ εἰ τάδ’ ἔχει κατὰ νοῦν κείνῳ,
ταῦτ’ ἂν ἀπαρκοῖ· Θήβας δ’ ἡμᾶς τὰς ὠγυγίους πέμψον, ἐάν
πως διακωλύσωμεν ἰόντα φόνον τοῖσιν ὁμαίμοις. δράσω καὶ τάδε
καὶ πάνθ’ ὁπόσ’ ἂν μέλλω πράσσειν πρόσφορά θ’ ὑμῖν καὶ
τῷ κατὰ γῆς, ὃς νέον ἔρρει, πρὸς χάριν· οὐ δεῖ μ’
ἀποκάμνειν. ἀλλ’ ἀποπαύετε μηδ’ ἐπὶ πλείω θρῆνον ἐγείρετε·
πάντως γὰρ ἔχει τάδε κῦρος.