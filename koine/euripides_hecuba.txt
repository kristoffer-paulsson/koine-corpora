Ἥκω νεκρῶν κευθμῶνα καὶ σκότου πύλας λιπών, ἵν’ Ἅιδης
χωρὶς ᾤκισται θεῶν, Πολύδωρος, Ἑκάβης παῖς γεγὼς τῆς
Κισσέως Πριάμου τε πατρός, ὅς μ’, ἐπεὶ Φρυγῶν πόλιν κίνδυνος
ἔσχε δορὶ πεσεῖν Ἑλληνικῷ, δείσας ὑπεξέπεμψε Τρωικῆς
χθονὸς Πολυμήστορος πρὸς δῶμα Θρῃκίου ξένου, ὃς τήν<δ’>
ἀρίστην Χερσονησίαν πλάκα σπείρει, φίλιππον λαὸν εὐθύνων
δορί. πολὺν δὲ σὺν ἐμοὶ χρυσὸν ἐκπέμπει λάθρᾳ πατήρ,
ἵν’, εἴ ποτ’ Ἰλίου τείχη πέσοι, τοῖς ζῶσιν εἴη παισὶ μὴ
σπάνις βίου. νεώτατος δ’ ἦ Πριαμιδῶν, ὃ καί με γῆς
ὑπεξέπεμψεν· οὔτε γὰρ φέρειν ὅπλα οὔτ’ ἔγχος οἷός τ’
ἦ νέῳ βραχίονι. ἕως μὲν οὖν γῆς ὄρθ’ ἔκειθ’ ὁρίσματα
πύργοι τ’ ἄθραυστοι Τρωικῆς ἦσαν χθονὸς Ἕκτωρ τ’ ἀδελφὸς
οὑμὸς εὐτύχει δορί, καλῶς παρ’ ἀνδρὶ Θρῃκὶ πατρῴῳ ξένῳ
τροφαῖσιν ὥς τις πτόρθος ηὐξόμην, τάλας· ἐπεὶ δὲ Τροία θ’
Ἕκτορός τ’ ἀπόλλυται ψυχή, πατρῴα θ’ ἑστία κατεσκάφη,
αὐτὸς δὲ βωμῷ πρὸς θεοδμήτῳ πίτνει σφαγεὶς Ἀχιλλέως
παιδὸς ἐκ μιαιφόνου, κτείνει με χρυσοῦ τὸν ταλαίπωρον χάριν
ξένος πατρῷος καὶ κτανὼν ἐς οἶδμ’ ἁλὸς μεθῆχ’, ἵν’
αὐτὸς χρυσὸν ἐν δόμοις ἔχῃ. κεῖμαι δ’ ἐπ’ ἀκταῖς, ἄλλοτ’
ἐν πόντου σάλῳ, πολλοῖς διαύλοις κυμάτων φορούμενος,
ἄκλαυτος ἄταφος· νῦν δ’ ὑπὲρ μητρὸς φίλης Ἑκάβης ἀίσσω,
σῶμ’ ἐρημώσας ἐμόν, τριταῖον ἤδη φέγγος αἰωρούμενος,
ὅσονπερ ἐν γῇ τῇδε Χερσονησίᾳ μήτηρ ἐμὴ δύστηνος ἐκ
Τροίας πάρα. πάντες δ’ Ἀχαιοὶ ναῦς ἔχοντες ἥσυχοι θάσσουσ’
ἐπ’ ἀκταῖς τῆσδε Θρῃκίας χθονός· ὁ Πηλέως γὰρ παῖς ὑπὲρ
τύμβου φανεὶς κατέσχ’ Ἀχιλλεὺς πᾶν στράτευμ’ Ἑλληνικόν, πρὸς
οἶκον εὐθύνοντας ἐναλίαν πλάτην· αἰτεῖ δ’ ἀδελφὴν τὴν
ἐμὴν Πολυξένην τύμβῳ φίλον πρόσφαγμα καὶ γέρας λαβεῖν. καὶ
τεύξεται τοῦδ’, οὐδ’ ἀδώρητος φίλων ἔσται πρὸς ἀνδρῶν· ἡ
πεπρωμένη δ’ ἄγει θανεῖν ἀδελφὴν τῷδ’ ἐμὴν ἐν ἤματι.
δυοῖν δὲ παίδοιν δύο νεκρὼ κατόψεται μήτηρ, ἐμοῦ τε τῆς τε
δυστήνου κόρης. φανήσομαι γάρ, ὡς τάφου τλήμων τύχω, δούλης
ποδῶν πάροιθεν ἐν κλυδωνίῳ. τοὺς γὰρ κάτω σθένοντας
ἐξῃτησάμην τύμβου κυρῆσαι κἀς χέρας μητρὸς πεσεῖν. τοὐμὸν
μὲν οὖν ὅσονπερ ἤθελον τυχεῖν ἔσται· γεραιᾷ δ’ ἐκποδὼν
χωρήσομαι Ἑκάβῃ· περᾷ γὰρ ἥδ’ ὑπὸ σκηνῆς πόδα
Ἀγαμέμνονος, φάντασμα δειμαίνουσ’ ἐμόν. φεῦ· ὦ μῆτερ ἥτις
ἐκ τυραννικῶν δόμων δούλειον ἦμαρ εἶδες, ὡς πράσσεις κακῶς
ὅσονπερ εὖ ποτ’· ἀντισηκώσας δέ σε φθείρει θεῶν τις τῆς
πάροιθ’ εὐπραξίας. ἄγετ’, ὦ παῖδες, τὴν γραῦν πρὸ δόμων,
ἄγετ’ ὀρθοῦσαι τὴν ὁμόδουλον, Τρῳάδες, ὑμῖν, πρόσθε δ’
ἄνασσαν· λάβετε φέρετε πέμπετ’ ἀείρετέ μου γεραιᾶς χειρὸς
προσλαζύμεναι· κἀγὼ σκολιῷ σκίπωνι χερὸς διερειδομένα σπεύσω
βραδύπουν ἤλυσιν ἄρθρων προτιθεῖσα. ὦ στεροπὰ Διός, ὦ
σκοτία νύξ, τί ποτ’ αἴρομαι ἔννυχος οὕτω δείμασι, φάσμασιν;
ὦ πότνια Χθών, μελανοπτερύγων μῆτερ ὀνείρων, ἀποπέμπομαι
ἔννυχον ὄψιν, ἣν περὶ παιδὸς ἐμοῦ τοῦ σῳζομένου κατὰ
Θρῄκην ἀμφὶ Πολυξείνης τε φίλης θυγατρὸς δῑ ὀνείρων [εἶδον
γὰρ] φοβερὰν [ὄψιν ἔμαθον] ἐδάην. ὦ χθόνιοι θεοί, σώσατε
παῖδ’ ἐμόν, ὃς μόνος οἴκων ἄγκυρ’ ἔτ’ ἐμῶν τὴν χιονώδη
Θρῄκην κατέχει ξείνου πατρίου φυλακαῖσιν. ἔσται τι νέον·
ἥξει τι μέλος γοερὸν γοεραῖς. οὔποτ’ ἐμὰ φρὴν ὧδ’
ἀλίαστος φρίσσει, ταρβεῖ. ποῦ ποτε θείαν Ἑλένου ψυχὰν καὶ
Κασάνδραν ἐσίδω, Τρῳάδες, ὥς μοι κρίνωσιν ὀνείρους; εἶδον
γὰρ βαλιὰν ἔλαφον λύκου αἵμονι χαλᾷ σφαζομέναν, ἀπ’ ἐμῶν
γονάτων σπασθεῖσαν ἀνοίκτως. καὶ τόδε δεῖμά μοι· ἦλθ’ ὑπὲρ
ἄκρας τύμβου κορυφᾶς φάντασμ’ Ἀχιλέως· ᾔτει δὲ γέρας τῶν
πολυμόχθων τινὰ Τρωιάδων. ἀπ’ ἐμᾶς ἀπ’ ἐμᾶς οὖν τόδε
παιδὸς πέμψατε, δαίμονες, ἱκετεύω. Ἑκάβη, σπουδῇ πρός σ’
ἐλιάσθην τὰς δεσποσύνους σκηνὰς προλιποῦσ’, ἵν’ ἐκληρώθην
[καὶ προσετάχθην] δούλη, πόλεως ἀπελαυνομένη τῆς Ἰλιάδος,
λόγχης αἰχμῇ δοριθήρατος πρὸς Ἀχαιῶν, οὐδὲν παθέων
ἀποκουφίζουσ’, ἀλλ’ ἀγγελίας βάρος ἀραμένη μέγα σοί τε,
γύναι, κῆρυξ ἀχέων. ἐν γὰρ Ἀχαιῶν πλήρει ξυνόδῳ λέγεται
δόξαι σὴν παῖδ’ Ἀχιλεῖ σφάγιον θέσθαι· τύμβου δ’ ἐπιβὰς
οἶσθ’ ὅτε χρυσέοις ἐφάνη σὺν ὅπλοις, τὰς ποντοπόρους δ’
ἔσχε σχεδίας λαίφη προτόνοις ἐπερειδομένας, τάδε θωΰσσων·
Ποῖ δή, Δαναοί, τὸν ἐμὸν τύμβον στέλλεσθ’ ἀγέραστον
ἀφέντες; πολλῆς δ’ ἔριδος συνέπαισε κλύδων, δόξα δ’ ἐχώρει
δίχ’ ἀν’ Ἑλλήνων στρατὸν αἰχμητήν, τοῖς μὲν διδόναι τύμβῳ
σφάγιον, τοῖς δ’ οὐχὶ δοκοῦν. ἦν δ’ ὁ τὸ μὲν σὸν σπεύδων
ἀγαθὸν τῆς μαντιπόλου Βάκχης ἀνέχων λέκτρ’ Ἀγαμέμνων· τὼ
Θησείδα δ’, ὄζω Ἀθηνῶν, δισσῶν μύθων ῥήτορες ἦσαν· γνώμῃ
δὲ μιᾷ συνεχωρείτην, τὸν Ἀχίλλειον τύμβον στεφανοῦν αἵματι
χλωρῷ, τὰ δὲ Κασάνδρας λέκτρ’ οὐκ ἐφάτην τῆς Ἀχιλείας
πρόσθεν θήσειν ποτὲ λόγχης. σπουδαὶ δὲ λόγων κατατεινομένων
ἦσαν ἴσαι πως, πρὶν ὁ ποικιλόφρων κόπις ἡδυλόγος
δημοχαριστὴς Λαερτιάδης πείθει στρατιὰν μὴ τὸν ἄριστον Δαναῶν
πάντων δούλων σφαγίων εἵνεκ’ ἀπωθεῖν, μηδέ τιν’ εἰπεῖν παρὰ
Φερσεφόνῃ στάντα φθιμένων ὡς ἀχάριστοι Δαναοὶ Δαναοῖς τοῖς
οἰχομένοις ὑπὲρ Ἑλλήνων Τροίας πεδίων ἀπέβησαν. ἥξει δ’
Ὀδυσεὺς ὅσον οὐκ ἤδη, πῶλον ἀφέλξων σῶν ἀπὸ μαστῶν ἔκ
τε γεραιᾶς χερὸς ὁρμήσων. ἀλλ’ ἴθι ναούς, ἴθι πρὸς βωμούς,
ἵζ’ Ἀγαμέμνονος ἱκέτις γονάτων, κήρυσσε θεοὺς τούς τ’
οὐρανίδας τούς θ’ ὑπὸ γαῖαν. ἢ γάρ σε λιταὶ διακωλύσουσ’
ὀρφανὸν εἶναι παιδὸς μελέας, ἢ δεῖ σ’ ἐπιδεῖν τύμβου
προπετῆ φοινισσομένην αἵματι παρθένον ἐκ χρυσοφόρου δειρῆς
νασμῷ μελαναυγεῖ. οἲ ἐγὼ μελέα, τί ποτ’ ἀπύσω; ποίαν
ἀχώ, ποῖον ὀδυρμόν, δειλαία δειλαίου γήρως, δουλείας [τᾶς]
οὐ τλατᾶς, [τᾶς] οὐ φερτᾶς; οἴμοι. τίς ἀμύνει μοι; ποία
γέννα, ποία δὲ πόλις; φροῦδος πρέσβυς, φροῦδοι παῖδες. ποίαν
ἢ ταύταν ἢ κείναν στείχω; †ποῖ δ’ ἥσω;† ποῦ τις θεῶν †ἢ
δαιμόνων† ἐπαρωγός; ὦ κάκ’ ἐνεγκοῦσαι, Τρῳάδες ὦ κάκ’
ἐνεγκοῦσαι πήματ’, ἀπωλέσατ’ ὠλέσατ’· οὐκέτι μοι βίος
ἀγαστὸς ἐν φάει. ὦ τλάμων ἅγησαί μοι πούς, ἅγησαι τᾷ
γηραιᾷ πρὸς τάνδ’ αὐλάν· ὦ τέκνον, ὦ παῖ, δυστανοτάτας
[ματέρος] — ἔξελθ’ ἔξελθ’ οἴκων — ἄιε ματέρος αὐδάν. [ὦ
τέκνον ὡς εἰδῇς οἵαν οἵαν ἀίω φάμαν περὶ σᾶς ψυχᾶς.]
ἰώ· μᾶτερ μᾶτερ τί βοᾷς; τί νέον καρύξασ’ οἴκων μ’ ὥστ’
ὄρνιν θάμβει τῷδ’ ἐξέπταξας; οἴμοι τέκνον. τί με
δυσφημεῖς; φροίμιά μοι κακά. αἰαῖ σᾶς ψυχᾶς. ἐξαύδα· μὴ
κρύψῃς δαρόν. δειμαίνω δειμαίνω, μᾶτερ, τί ποτ’ ἀναστένεις .
. . [ὦ] τέκνον τέκνον μελέας ματρὸς . . . τί <δὲ> τόδ’
ἀγγελεῖς; σφάξαι σ’ Ἀργείων κοινὰ συντείνει πρὸς τύμβον
γνώμα Πηλείᾳ γέννᾳ. οἴμοι μᾶτερ, πῶς φθέγγῃ ἀμέγαρτα
κακῶν; μάνυσόν μοι, μάνυσον, μᾶτερ. αὐδῶ, παῖ, δυσφήμους
φήμας· ἀγγέλλουσ’ Ἀργείων δόξαι ψήφῳ τᾶς σᾶς περί μοι
ψυχᾶς. ὦ δεινὰ παθοῦσ’, ὦ παντλάμων, ὦ δυστάνου μᾶτερ
βιοτᾶς οἵαν οἵαν αὖ σοι λώβαν ἐχθίσταν ἀρρήταν τ’ ὦρσέν
τις δαίμων; οὐκέτι σοι παῖς ἅδ’ οὐκέτι δὴ γήρᾳ δειλαίῳ
δειλαία συνδουλεύσω. σκύμνον γάρ μ’ ὥστ’ οὐριθρέπταν μόσχον
δειλαία δειλαίαν . . . . . ἐσόψῃ, χειρὸς ἀναρπαστὰν σᾶς ἄπο
λαιμότομόν τ’ Ἀίδᾳ γᾶς ὑποπεμπομέναν σκότον, ἔνθα νεκρῶν
μέτα τάλαινα κείσομαι. καὶ σοῦ μέν, μᾶτερ, δυστάνου κλαίω
πανδύρτοις θρήνοις, τὸν ἐμὸν δὲ βίον λώβαν λύμαν τ’ οὐ
μετακλαίομαι, ἀλλὰ θανεῖν μοι ξυντυχία κρείσσων ἐκύρησεν. καὶ
μὴν Ὀδυσσεὺς ἔρχεται σπουδῇ ποδός, Ἑκάβη, νέον τι πρὸς σὲ
σημανῶν ἔπος. γύναι, δοκῶ μέν σ’ εἰδέναι γνώμην στρατοῦ
ψῆφόν τε τὴν κρανθεῖσαν· ἀλλ’ ὅμως φράσω. ἔδοξ’ Ἀχαιοῖς
παῖδα σὴν Πολυξένην σφάξαι πρὸς ὀρθὸν χῶμ’ Ἀχιλλείου τάφου.
ἡμᾶς δὲ πομποὺς καὶ κομιστῆρας κόρης τάσσουσιν εἶναι·
θύματος δ’ ἐπιστάτης ἱερεύς τ’ ἐπέσται τοῦδε παῖς Ἀχιλλέως.
οἶσθ’ οὖν ὃ δρᾶσον; μήτ’ ἀποσπασθῇς βίᾳ μήτ’ ἐς χερῶν
ἅμιλλαν ἐξέλθῃς ἐμοί· γίγνωσκε δ’ ἀλκὴν καὶ παρουσίαν
κακῶν τῶν σῶν. σοφόν τοι κἀν κακοῖς ἃ δεῖ φρονεῖν. αἰαῖ·
παρέστηχ’, ὡς ἔοικ’, ἀγὼν μέγας, πλήρης στεναγμῶν οὐδὲ
δακρύων κενός. κἄγωγ’ ἄρ’ οὐκ ἔθνῃσκον οὗ μ’ ἐχρῆν
θανεῖν, οὐδ’ ὤλεσέν με Ζεύς, τρέφει δ’, ὅπως ὁρῶ κακῶν
κάκ’ ἄλλα μείζον’ ἡ τάλαιν’ ἐγώ. εἰ δ’ ἔστι τοῖς δούλοισι
τοὺς ἐλευθέρους μὴ λυπρὰ μηδὲ καρδίας δηκτήρια ἐξιστορῆσαι,
σοὶ μὲν εἰρῆσθαι χρεών, ἡμᾶς δ’ ἀκοῦσαι τοὺς ἐρωτῶντας
τάδε. ἔξεστ’, ἐρώτα· τοῦ χρόνου γὰρ οὐ φθονῶ. οἶσθ’
ἡνίκ’ ἦλθες Ἰλίου κατάσκοπος, δυσχλαινίᾳ τ’ ἄμορφος,
ὀμμάτων τ’ ἄπο φόνου σταλαγμοὶ σὴν κατέσταζον γένυν; οἶδ’·
οὐ γὰρ ἄκρας καρδίας ἔψαυσέ μου. ἔγνω δέ σ’ Ἑλένη καὶ
μόνῃ κατεῖπ’ ἐμοί; μεμνήμεθ’ ἐς κίνδυνον ἐλθόντες μέγαν.
ἥψω δὲ γονάτων τῶν ἐμῶν ταπεινὸς ὤν; ὥστ’ ἐνθανεῖν γε
σοῖς πέπλοισι χεῖρ’ ἐμήν. ἔσωσα δῆτά σ’ ἐξέπεμψά τε
χθονός; ὥστ’ εἰσορᾶν γε φέγγος ἡλίου τόδε. τί δῆτ’ ἔλεξας
δοῦλος ὢν ἐμὸς τότε; πολλῶν λόγων εὑρήμαθ’, ὥστε μὴ
θανεῖν. οὔκουν κακύνῃ τοῖσδε τοῖς βουλεύμασιν, ὃς ἐξ ἐμοῦ
μὲν ἔπαθες οἷα φὴ|ς παθεῖν, δρᾷς δ’ οὐδὲν ἡμᾶς εὖ,
κακῶς δ’ ὅσον δύνῃ; ἀχάριστον ὑμῶν σπέρμ’, ὅσοι
δημηγόρους ζηλοῦτε τιμάς· μηδὲ γιγνώσκοισθέ μοι, οἳ τοὺς
φίλους βλάπτοντες οὐ φροντίζετε, ἢν τοῖσι πολλοῖς πρὸς χάριν
λέγητέ τι. ἀτὰρ τί δὴ σόφισμα τοῦθ’ ἡγούμενοι ἐς τήνδε
παῖδα ψῆφον ὥρισαν φόνου; πότερα τὸ χρῆν σφ’ ἐπήγαγ’
ἀνθρωποσφαγεῖν πρὸς τύμβον, ἔνθα βουθυτεῖν μᾶλλον πρέπει; ἢ
τοὺς κτανόντας ἀνταποκτεῖναι θέλων ἐς τήνδ’ Ἀχιλλεὺς
ἐνδίκως τείνει φόνον; ἀλλ’ οὐδὲν αὐτὸν ἥδε γ’ εἴργασται
κακόν. Ἑλένην νιν αἰτεῖν χρῆν τάφῳ προσφάγματα· κείνη γὰρ
ὤλεσέν νιν ἐς Τροίαν τ’ ἄγει. εἰ δ’ αἰχμαλώτων χρή τιν’
ἔκκριτον θανεῖν κάλλει θ’ ὑπερφέρουσαν, οὐχ ἡμῶν τόδε· ἡ
Τυνδαρὶς γὰρ εἶδος ἐκπρεπεστάτη, ἀδικοῦσά θ’ ἡμῶν οὐδὲν
ἧσσον ηὑρέθη. τῷ μὲν δικαίῳ τόνδ’ ἁμιλλῶμαι λόγον· ἃ δ’
ἀντιδοῦναι δεῖ σ’ ἀπαιτούσης ἐμοῦ, ἄκουσον. ἥψω τῆς
ἐμῆς, ὡς φῄς, χερὸς καὶ τῆσδε γραίας προσπίτνων παρηίδος·
ἀνθάπτομαί σου τῶνδε τῶν αὐτῶν ἐγὼ χάριν τ’ ἀπαιτῶ τὴν
τόθ’ ἱκετεύω τέ σε, μή μου τὸ τέκνον ἐκ χερῶν ἀποσπάσῃς,
μηδὲ κτάνητε· τῶν τεθνηκότων ἅλις. ταύτῃ γέγηθα κἀπιλήθομαι
κακῶν· ἥδ’ ἀντὶ πολλῶν ἐστί μοι παραψυχή, πόλις, τιθήνη,
βάκτρον, ἡγεμὼν ὁδοῦ. οὐ τοὺς κρατοῦντας χρὴ κρατεῖν ἃ μὴ
χρεών, οὐδ’ εὐτυχοῦντας εὖ δοκεῖν πράξειν ἀεί· κἀγὼ γὰρ
ἦ ποτ’, ἀλλὰ νῦν οὐκ εἴμ’ ἔτι, τὸν πάντα δ’ ὄλβον ἦμαρ
ἕν μ’ ἀφείλετο. ἀλλ’, ὦ φίλον γένειον, αἰδέσθητί με,
οἴκτιρον· ἐλθὼν δ’ εἰς Ἀχαιικὸν στρατὸν παρηγόρησον, ὡς
ἀποκτείνειν φθόνος γυναῖκας, ἃς τὸ πρῶτον οὐκ ἐκτείνατε
βωμῶν ἀποσπάσαντες, ἀλλ’ ᾠκτίρατε. νόμος δ’ ἐν ὑμῖν τοῖς
τ’ ἐλευθέροις ἴσος καὶ τοῖσι δούλοις αἵματος κεῖται πέρι.
τὸ δ’ ἀξίωμα, κἂν κακῶς λέγῃ, τὸ σὸν πείσει· λόγος γὰρ
ἔκ τ’ ἀδοξούντων ἰὼν κἀκ τῶν δοκούντων αὑτὸς οὐ ταὐτὸν
σθένει. οὐκ ἔστιν οὕτω στερρὸς ἀνθρώπου φύσις, ἥτις γόων
σῶν καὶ μακρῶν ὀδυρμάτων κλύουσα θρήνους οὐκ ἂν ἐκβάλοι
δάκρυ. Ἑκάβη, διδάσκου, μηδὲ τῷ θυμουμένῳ τὸν εὖ λέγοντα
δυσμενῆ ποιοῦ φρενός. ἐγὼ τὸ μὲν σὸν σῶμ’ ὑφ’ οὗπερ
εὐτύχουν σῴζειν ἕτοιμός εἰμι κοὐκ ἄλλως λέγω· ἃ δ’
εἶπον εἰς ἅπαντας οὐκ ἀρνήσομαι, Τροίας ἁλούσης ἀνδρὶ
τῷ πρώτῳ στρατοῦ σὴν παῖδα δοῦναι σφάγιον ἐξαιτουμένῳ. ἐν
τῷδε γὰρ κάμνουσιν αἱ πολλαὶ πόλεις, ὅταν τις ἐσθλὸς καὶ
πρόθυμος ὢν ἀνὴρ μηδὲν φέρηται τῶν κακιόνων πλέον. ἡμῖν δ’
Ἀχιλλεὺς ἄξιος τιμῆς, γύναι, θανὼν ὑπὲρ γῆς Ἑλλάδος
κάλλιστ’ ἀνήρ. οὔκουν τόδ’ αἰσχρόν, εἰ βλέποντι μὲν φίλῳ
χρώμεσθ’, ἐπεὶ δ’ ὄλωλε, μὴ χρώμεσθ’ ἔτι; εἶεν· τί δῆτ’
ἐρεῖ τις, ἤν τις αὖ φανῇ στρατοῦ τ’ ἄθροισις πολεμίων τ’
ἀγωνία; πότερα μαχούμεθ’ ἢ φιλοψυχήσομεν, τὸν κατθανόνθ’
ὁρῶντες οὐ τιμώμενον; καὶ μὴν ἔμοιγε ζῶντι μέν, καθ’
ἡμέραν κεἰ σμίκρ’ ἔχοιμι, πάντ’ ἂν ἀρκούντως ἔχοι·
τύμβον δὲ βουλοίμην ἂν ἀξιούμενον τὸν ἐμὸν ὁρᾶσθαι· διὰ
μακροῦ γὰρ ἡ χάρις. εἰ δ’ οἰκτρὰ πάσχειν φῄς, τάδ’
ἀντάκουέ μου· εἰσὶν παρ’ ἡμῖν οὐδὲν ἧσσον ἄθλιαι γραῖαι
γυναῖκες ἠδὲ πρεσβῦται σέθεν, νύμφαι τ’ ἀρίστων νυμφίων
τητώμεναι, ὧν ἥδε κεύθει σώματ’ Ἰδαία κόνις. τόλμα τάδ’.
ἡμεῖς δ’, εἰ κακῶς νομίζομεν τιμᾶν τὸν ἐσθλόν, ἀμαθίαν
ὀφλήσομεν· οἱ βάρβαροι δὲ μήτε τοὺς φίλους φίλους ἡγεῖσθε,
μήτε τοὺς καλῶς τεθνηκότας θαυμάζεθ’, ὡς ἂν ἡ μὲν Ἑλλὰς
εὐτυχῇ, ὑμεῖς δ’ ἔχηθ’ ὅμοια τοῖς βουλεύμασιν. αἰαῖ· τὸ
δοῦλον ὡς κακὸν πέφυκ’ ἀεὶ τολμᾷ θ’ ἃ μὴ χρή, τῇ βίᾳ
νικώμενον. ὦ θύγατερ, οὑμοὶ μὲν λόγοι πρὸς αἰθέρα φροῦδοι
μάτην ῥιφέντες ἀμφὶ σοῦ φόνου· σὺ δ’, εἴ τι μείζω δύναμιν
ἢ μήτηρ ἔχεις, σπούδαζε πάσας ὥστ’ ἀηδόνος στόμα φθογγὰς
ἱεῖσα, μὴ στερηθῆναι βίου. πρόσπιπτε δ’ οἰκτρῶς τοῦδ’
Ὀδυσσέως γόνυ καὶ πεῖθ’ — ἔχεις δὲ πρόφασιν· ἔστι γὰρ
τέκνα καὶ τῷδε — τὴν σὴν ὥστ’ ἐποικτῖραι τύχην. ὁρῶ σ’,
Ὀδυσσεῦ, δεξιὰν ὑφ’ εἵματος κρύπτοντα χεῖρα καὶ πρόσωπον
ἔμπαλιν στρέφοντα, μή σου προσθίγω γενειάδος. θάρσει· πέφευγας
τὸν ἐμὸν Ἱκέσιον Δία· ὡς ἕψομαί γε τοῦ τ’ ἀναγκαίου
χάριν θανεῖν τε χρῄζουσ’· εἰ δὲ μὴ βουλήσομαι, κακὴ φανοῦμαι
καὶ φιλόψυχος γυνή. τί γάρ με δεῖ ζῆν; ᾗ πατὴρ μὲν ἦν
ἄναξ Φρυγῶν ἁπάντων· τοῦτό μοι πρῶτον βίου· ἔπειτ’
ἐθρέφθην ἐλπίδων καλῶν ὕπο βασιλεῦσι νύμφη, ζῆλον οὐ
σμικρὸν γάμων ἔχουσ’, ὅτου δῶμ’ ἑστίαν τ’ ἀφίξομαι·
δέσποινα δ’ ἡ δύστηνος Ἰδαίαισιν ἦ γυναιξὶ †παρθένοις τ’
ἀπόβλεπτος μέτα,† ἴση θεοῖσι πλὴν τὸ κατθανεῖν μόνον· νῦν
δ’ εἰμὶ δούλη. πρῶτα μέν με τοὔνομα θανεῖν ἐρᾶν τίθησιν
οὐκ εἰωθὸς ὄν· ἔπειτ’ ἴσως ἂν δεσποτῶν ὠμῶν φρένας
τύχοιμ’ ἄν, ὅστις ἀργύρου μ’ ὠνήσεται, τὴν Ἕκτορός τε
χἁτέρων πολλῶν κάσιν, προσθεὶς δ’ ἀνάγκην σιτοποιὸν ἐν
δόμοις, σαίρειν τε δῶμα κερκίσιν τ’ ἐφεστάναι λυπρὰν ἄγουσαν
ἡμέραν μ’ ἀναγκάσει· λέχη δὲ τἀμὰ δοῦλος ὠνητός ποθεν
χρανεῖ, τυράννων πρόσθεν ἠξιωμένα. οὐ δῆτ’· ἀφίημ’ ὀμμάτων
ἐλευθέρων φέγγος τόδ’, Ἅιδῃ προστιθεῖσ’ ἐμὸν δέμας. ἄγου
μ’, Ὀδυσσεῦ, καὶ διέργασαί μ’ ἄγων· οὔτ’ ἐλπίδος γὰρ
οὔτε του δόξης ὁρῶ θάρσος παρ’ ἡμῖν ὥς ποτ’ εὖ πρᾶξαί με
χρή. μῆτερ, σὺ δ’ ἡμῖν μηδὲν ἐμποδὼν γένῃ, λέγουσα μηδὲ
δρῶσα· συμβούλου δέ μοι θανεῖν πρὶν αἰσχρῶν μὴ κατ’ ἀξίαν
τυχεῖν. ὅστις γὰρ οὐκ εἴωθε γεύεσθαι κακῶν, φέρει μέν,
ἀλγεῖ δ’ αὐχέν’ ἐντιθεὶς ζυγῷ· θανὼν δ’ ἂν εἴη μᾶλλον
εὐτυχέστερος ἢ ζῶν· τὸ γὰρ ζῆν μὴ καλῶς μέγας πόνος.
δεινὸς χαρακτὴρ κἀπίσημος ἐν βροτοῖς ἐσθλῶν γενέσθαι, κἀπὶ
μεῖζον ἔρχεται τῆς εὐγενείας ὄνομα τοῖσιν ἀξίοις. καλῶς
μὲν εἶπας, θύγατερ, ἀλλὰ τῷ καλῷ λύπη πρόσεστιν. εἰ δὲ
δεῖ τῷ Πηλέως χάριν γενέσθαι παιδὶ καὶ ψόγον φυγεῖν ὑμᾶς,
Ὀδυσσεῦ, τήνδε μὲν μὴ κτείνετε, ἡμᾶς δ’ ἄγοντες πρὸς πυρὰν
Ἀχιλλέως κεντεῖτε, μὴ φείδεσθ’· ἐγὼ )/τεκον Πάριν, ὃς παῖδα
Θέτιδος ὤλεσεν τόξοις βαλών. οὐ σ’, ὦ γεραιά, κατθανεῖν
Ἀχιλλέως φάντασμ’ Ἀχαιούς, ἀλλὰ τήνδ’, ᾐτήσατο. ὑμεῖς δέ
μ’ ἀλλὰ θυγατρὶ συμφονεύσατε, καὶ δὶς τόσον πῶμ’ αἵματος
γενήσεται γαίᾳ νεκρῷ τε τῷ τάδ’ ἐξαιτουμένῳ. ἅλις κόρης
σῆς θάνατος, οὐ προσοιστέος ἄλλος πρὸς ἄλλῳ· μηδὲ τόνδ’
ὠφείλομεν. πολλή γ’ ἀνάγκη θυγατρὶ συνθανεῖν ἐμέ. πῶς; οὐ
γὰρ οἶδα δεσπότας κεκτημένος. ὁποῖα κισσὸς δρυός, ὅπως
τῆσδ’ ἕξομαι. οὔκ, ἤν γε πείθῃ τοῖσι σοῦ σοφωτέροις. ὡς
τῆσδ’ ἑκοῦσα παιδὸς οὐ μεθήσομαι. ἀλλ’ οὐδ’ ἐγὼ μὴν τήνδ’
ἄπειμ’ αὐτοῦ λιπών. μῆτερ, πιθοῦ μοι· καὶ σύ, παῖ Λαερτίου,
χάλα τοκεῦσιν εἰκότως θυμουμένοις, σύ τ’, ὦ τάλαινα, τοῖς
κρατοῦσι μὴ μάχου. βούλῃ πεσεῖν πρὸς οὖδας ἑλκῶσαί τε σὸν
γέροντα χρῶτα πρὸς βίαν ὠθουμένη, ἀσχημονῆσαί τ’ ἐκ νέου
βραχίονος σπασθεῖσ’, ἃ πείσῃ; μὴ σύ γ’· οὐ γὰρ ἄξιον.
ἀλλ’, ὦ φίλη μοι μῆτερ, ἡδίστην χέρα δὸς καὶ παρειὰν
προσβαλεῖν παρηίδι· ὡς οὔποτ’ αὖθις, ἀλλὰ νῦν πανύστατον
ἀκτῖνα κύκλον θ’ ἡλίου προσόψομαι. τέλος δέχῃ δὴ τῶν ἐμῶν
προσφθεγμάτων. ὦ μῆτερ, ὦ τεκοῦσ’, ἄπειμι δὴ κάτω. ὦ
θύγατερ, ἡμεῖς δ’ ἐν φάει δουλεύσομεν. ἄνυμφος ἀνυμέναιος
ὧν μ’ ἐχρῆν τυχεῖν. οἰκτρὰ σύ, τέκνον, ἀθλία δ’ ἐγὼ
γυνή. ἐκεῖ δ’ ἐν Ἅιδου κείσομαι χωρὶς σέθεν. οἴμοι· τί
δράσω; ποῖ τελευτήσω βίον; δούλη θανοῦμαι, πατρὸς οὖσ’
ἐλευθέρου. ἡμεῖς δὲ πεντήκοντά γ’ ἄμμοροι τέκνων. τί σοι
πρὸς Ἕκτορ’ ἢ γέροντ’ εἴπω πόσιν; ἄγγελλε πασῶν
ἀθλιωτάτην ἐμέ. ὦ στέρνα μαστοί θ’, οἵ μ’ ἐθρέψαθ’
ἡδέως. ὦ τῆς ἀώρου θύγατερ ἀθλίας τύχης. χαῖρ’, ὦ
τεκοῦσα, χαῖρε Κασάνδρα τ’ ἐμοί, χαίρουσιν ἄλλοι, μητρὶ δ’
οὐκ ἔστιν τόδε. ὅ τ’ ἐν φιλίπποις Θρῃξὶ Πολύδωρος κάσις.
εἰ ζῇ γ’· ἀπιστῶ δ’· ὧδε πάντα δυστυχῶ. ζῇ καὶ θανούσης
ὄμμα συγκλῄσει τὸ σόν. τέθνηκ’ ἔγωγε πρὶν θανεῖν κακῶν
ὕπο. κόμιζ’, Ὀδυσσεῦ, μ’ ἀμφιθεὶς κάρα πέπλοις ὡς πρὶν
σφαγῆναί γ’ ἐκτέτηκα καρδίαν θρήνοισι μητρὸς τήνδε τ’ ἐκτήκω
γόοις. ὦ φῶς· προσειπεῖν γὰρ σὸν ὄνομ’ ἔξεστί μοι,
μέτεστι δ’ οὐδὲν πλὴν ὅσον χρόνον ξίφους βαίνω μεταξὺ καὶ
πυρᾶς Ἀχιλλέως. οἲ ’γώ, προλείπω· λύεται δέ μου μέλη. ὦ
θύγατερ, ἅψαι μητρός, ἔκτεινον χέρα, δός· μὴ λίπῃς μ’
ἄπαιδ’. ἀπωλόμην, φίλαι. . . . ὣς τὴν Λάκαιναν σύγγονον
Διοσκόροιν Ἑλένην ἴδοιμι· διὰ καλῶν γὰρ ὀμμάτων αἴσχιστα
Τροίαν εἷλε τὴν εὐδαίμονα. αὔρα, ποντιὰς αὔρα, ἅτε
ποντοπόρους κομί‐ ζεις θοὰς ἀκάτους ἐπ’ οἶδμα λίμνας, ποῖ με
τὰν μελέαν πορεύ‐ σεις; τῷ δουλόσυνος πρὸς οἶ‐ κον κτηθεῖσ’
ἀφίξομαι; ἢ Δωρίδος ὅρμον αἴας; ἢ Φθιάδος, ἔνθα τὸν
καλλίστων ὑδάτων πατέρα φασὶν Ἀπιδανὸν πεδία λιπαίνειν; ἢ
νάσων, ἁλιήρει κώπᾳ πεμπομέναν τάλαι‐ ναν, οἰκτρὰν βιοτὰν
ἔχουσαν οἴκοις, ἔνθα πρωτόγονός τε φοῖ‐ νιξ δάφνα θ’
ἱεροὺς ἀνέ‐ σχε πτόρθους Λατοῖ φίλᾳ ὠ‐ δῖνος ἄγαλμα Δίας;
σὺν Δηλιάσιν τε κού‐ ραισιν Ἀρτέμιδος θεᾶς χρυσέαν ἄμπυκα
τόξα τ’ εὐλογήσω; ἢ Παλλάδος ἐν πόλει τὰς καλλιδίφρους Ἀθα‐
ναίας ἐν κροκέῳ πέπλῳ ζεύξομαι ἆρα πώλους ἐν δαιδαλέαισι
ποικίλλουσ’ ἀνθοκρόκοισι πήναις, ἢ Τιτάνων γενεὰν τὰν Ζεὺς
ἀμφιπύρῳ κοιμί‐ ζει φλογμῷ Κρονίδας; ὤ μοι τεκέων ἐμῶν,
ὤ μοι πατέρων χθονός θ’, ἃ καπνῷ κατερείπεται, τυφομένα,
δορίκτητος Ἀργεΐων· ἐγὼ δ’ ἐν ξεί‐ νᾳ χθονὶ δὴ κέκλημαι
δού‐ λα, λιποῦσ’ Ἀσίαν, Εὐρώπας θεραπνᾶν ἀλλά‐ ξασ’ Ἅιδα
θαλάμους. ποῦ τὴν ἄνασσαν δή ποτ’ οὖσαν Ἰλίου Ἑκάβην ἂν
ἐξεύροιμι, Τρῳάδες κόραι; αὕτη πέλας σου νῶτ’ ἔχουσ’ ἐπὶ
χθονί, Ταλθύβιε, κεῖται ξυγκεκλῃμένη πέπλοις. ὦ Ζεῦ, τί
λέξω; πότερά σ’ ἀνθρώπους ὁρᾶν; ἢ δόξαν ἄλλως τήνδε
κεκτῆσθαι μάτην, [ψευδῆ, δοκοῦντας δαιμόνων εἶναι γένος]
τύχην δὲ πάντα τἀν βροτοῖς ἐπισκοπεῖν; οὐχ ἥδ’ ἄνασσα τῶν
πολυχρύσων Φρυγῶν, οὐχ ἥδε Πριάμου τοῦ μέγ’ ὀλβίου δάμαρ;
καὶ νῦν πόλις μὲν πᾶσ’ ἀνέστηκεν δορί, αὐτὴ δὲ δούλη
γραῦς ἄπαις ἐπὶ χθονὶ κεῖται, κόνει φύρουσα δύστηνον κάρα.
φεῦ φεῦ· γέρων μέν εἰμ’, ὅμως δέ μοι θανεῖν εἴη πρὶν
αἰσχρᾷ περιπεσεῖν τύχῃ τινί. ἀνίστασ’, ὦ δύστηνε, καὶ
μετάρσιον πλευρὰν ἔπαιρε καὶ τὸ πάλλευκον κάρα. ἔα· τίς
οὗτος σῶμα τοὐμὸν οὐκ ἐᾷ κεῖσθαι; τί κινεῖς μ’, ὅστις
εἶ, λυπουμένην; Ταλθύβιος ἥκω Δαναϊδῶν ὑπηρέτης,
Ἀγαμέμνονος πέμψαντος, ὦ γύναι, μέτα. ὦ φίλτατ’, ἆρα
κἄμ’ ἐπισφάξαι τάφῳ δοκοῦν Ἀχαιοῖς ἦλθες; ὡς φίλ’ ἂν
λέγοις. σπεύδωμεν, ἐγκονῶμεν· ἡγοῦ μοι, γέρον. σὴν παῖδα
κατθανοῦσαν ὡς θάψῃς, γύναι, ἥκω μεταστείχων σε· πέμπουσιν
δέ με δισσοί τ’ Ἀτρεῖδαι καὶ λεὼς Ἀχαιικός. οἴμοι, τί
λέξεις; οὐκ ἄρ’ ὡς θανουμένους μετῆλθες ἡμᾶς, ἀλλὰ σημανῶν
κακά; ὄλωλας, ὦ παῖ, μητρὸς ἁρπασθεῖσ’ ἄπο· ἡμεῖς δ’
ἄτεκνοι τοὐπὶ σ’· ὦ τάλαιν’ ἐγώ. πῶς καί νιν ἐξεπράξατ’;
ἆρ’ αἰδούμενοι; ἢ πρὸς τὸ δεινὸν ἤλθεθ’ ὡς ἐχθράν,
γέρον, κτείνοντες; εἰπέ, καίπερ οὐ λέξων φίλα. διπλᾶ με
χρῄζεις δάκρυα κερδᾶναι, γύναι, σῆς παιδὸς οἴκτῳ· νῦν τε
γὰρ λέγων κακὰ τέγξω τόδ’ ὄμμα, πρὸς τάφῳ θ’ ὅτ’ ὤλλυτο.
παρῆν μὲν ὄχλος πᾶς Ἀχαιικοῦ στρατοῦ πλήρης πρὸ τύμβου σῆς
κόρης ἐπὶ σφαγάς· λαβὼν δ’ Ἀχιλλέως παῖς Πολυξένην χερὸς
ἔστησ’ ἐπ’ ἄκρου χώματος, πέλας δ’ ἐγώ· λεκτοί τ’ Ἀχαιῶν
ἔκκριτοι νεανίαι, σκίρτημα μόσχου σῆς καθέξοντες χεροῖν,
ἕσποντο. πλῆρες δ’ ἐν χεροῖν λαβὼν δέπας πάγχρυσον αἴρει
χειρὶ παῖς Ἀχιλλέως χοὰς θανόντι πατρί· σημαίνει δέ μοι
σιγὴν Ἀχαιῶν παντὶ κηρῦξαι στρατῷ. κἀγὼ καταστὰς εἶπον ἐν
μέσοις τάδε· Σιγᾶτ’, Ἀχαιοί, σῖγα πᾶς ἔστω λεώς, σίγα
σιώπα· νήνεμον δ’ ἔστησ’ ὄχλον. ὃ δ’ εἶπεν· Ὦ παῖ
Πηλέως, πατὴρ δ’ ἐμός, δέξαι χοάς μοι τάσδε κηλητηρίους,
νεκρῶν ἀγωγούς· ἐλθὲ δ’, ὡς πίῃς μέλαν κόρης ἀκραιφνὲς
αἷμ’, ὅ σοι δωρούμεθα στρατός τε κἀγώ· πρευμενὴς δ’ ἡμῖν
γενοῦ λῦσαί τε πρύμνας καὶ χαλινωτήρια νεῶν δὸς ἡμῖν
†πρευμενοῦς† τ’ ἀπ’ Ἰλίου νόστου τυχόντας πάντας ἐς πάτραν
μολεῖν. τοσαῦτ’ ἔλεξε, πᾶς δ’ ἐπηύξατο στρατός. εἶτ’
ἀμφίχρυσον φάσγανον κώπης λαβὼν ἐξεῖλκε κολεοῦ, λογάσι δ’
Ἀργείων στρατοῦ νεανίαις ἔνευσε παρθένον λαβεῖν. ἣ δ’, ὡς
ἐφράσθη, τόνδ’ ἐσήμηνεν λόγον· Ὦ τὴν ἐμὴν πέρσαντες
Ἀργεῖοι πόλιν, ἑκοῦσα θνῄσκω· μή τις ἅψηται χροὸς τοὐμοῦ·
παρέξω γὰρ δέρην εὐκαρδίως. ἐλευθέραν δέ μ’, ὡς ἐλευθέρα
θάνω, πρὸς θεῶν, μεθέντες κτείνατ’· ἐν νεκροῖσι γὰρ δούλη
κεκλῆσθαι βασιλὶς οὖσ’ αἰσχύνομαι. λαοὶ δ’ ἐπερρόθησαν,
Ἀγαμέμνων τ’ ἄναξ εἶπεν μεθεῖναι παρθένον νεανίαις. [οἳ δ’,
ὡς τάχιστ’ ἤκουσαν ὑστάτην ὄπα, μεθῆκαν, οὗπερ καὶ
μέγιστον ἦν κράτος.] κἀπεὶ τόδ’ εἰσήκουσε δεσποτῶν ἔπος,
λαβοῦσα πέπλους ἐξ ἄκρας ἐπωμίδος ἔρρηξε λαγόνας ἐς μέσας
παρ’ ὀμφαλόν, μαστούς τ’ ἔδειξε στέρνα θ’ ὡς ἀγάλματος
κάλλιστα, καὶ καθεῖσα πρὸς γαῖαν γόνυ ἔλεξε πάντων
τλημονέστατον λόγον· Ἰδού, τόδ’, εἰ μὲν στέρνον, ὦ νεανία,
παίειν προθυμῇ, παῖσον, εἰ δ’ ὑπ’ αὐχένα χρῄζεις, πάρεστι
λαιμὸς εὐτρεπὴς ὅδε. ὃ δ’ οὐ θέλων τε καὶ θέλων οἴκτῳ
κόρης, τέμνει σιδήρῳ πνεύματος διαρροάς· κρουνοὶ δ’ ἐχώρουν.
ἣ δὲ καὶ θνῄσκουσ’ ὅμως πολλὴν πρόνοιαν εἶχεν εὐσχήμων
πεσεῖν, κρύπτουσ’ ἃ κρύπτειν ὄμματ’ ἀρσένων χρεών. ἐπεὶ δ’
ἀφῆκε πνεῦμα θανασίμῳ σφαγῇ, οὐδεὶς τὸν αὐτὸν εἶχεν
Ἀργείων πόνον· ἀλλ’ οἳ μὲν αὐτῶν τὴν θανοῦσαν ἐκ χερῶν
φύλλοις ἔβαλλον, οἳ δὲ πληροῦσιν πυρὰν κορμοὺς φέροντες
πευκίνους, ὁ δ’ οὐ φέρων πρὸς τοῦ φέροντος τοιάδ’ ἤκουεν
κακά· Ἕστηκας, ὦ κάκιστε, τῇ νεάνιδι οὐ πέπλον οὐδὲ
κόσμον ἐν χεροῖν ἔχων; οὐκ εἶ τι δώσων τῇ περίσσ’
εὐκαρδίῳ ψυχήν τ’ ἀρίστῃ; τοιάδ’ ἀμφὶ σῆς λέγων παιδὸς
θανούσης, εὐτεκνωτάτην τέ σε πασῶν γυναικῶν δυστυχεστάτην θ’
ὁρῶ. δεινόν τι πῆμα Πριαμίδαις ἐπέζεσεν πόλει τε τἠμῇ θεῶν
ἀνάγκαισιν τόδε. ὦ θύγατερ, οὐκ οἶδ’ εἰς ὅ τι βλέψω
κακῶν, πολλῶν παρόντων· ἢν γὰρ ἅψωμαί τινος, τόδ’ οὐκ ἐᾷ
με, παρακαλεῖ δ’ ἐκεῖθεν αὖ λύπη τις ἄλλη διάδοχος κακῶν
κακοῖς. καὶ νῦν τὸ μὲν σὸν ὥστε μὴ στένειν πάθος οὐκ ἂν
δυναίμην ἐξαλείψασθαι φρενός· τὸ δ’ αὖ λίαν παρεῖλες
ἀγγελθεῖσά μοι γενναῖος. οὔκουν δεινόν, εἰ γῆ μὲν κακὴ
τυχοῦσα καιροῦ θεόθεν εὖ στάχυν φέρει, χρηστὴ δ’ ἁμαρτοῦσ’
ὧν χρεὼν αὐτὴν τυχεῖν κακὸν δίδωσι καρπόν, ἀνθρώποις δ’
ἀεὶ ὁ μὲν πονηρὸς οὐδὲν ἄλλο πλὴν κακός, ὁ δ’ ἐσθλὸς
ἐσθλός, οὐδὲ συμφορᾶς ὕπο φύσιν διέφθειρ’, ἀλλὰ χρηστός
ἐστ’ ἀεί; ἆρ’ οἱ τεκόντες διαφέρουσιν ἢ τροφαί; ἔχει γε
μέντοι καὶ τὸ θρεφθῆναι καλῶς δίδαξιν ἐσθλοῦ· τοῦτο δ’ ἤν
τις εὖ μάθῃ, οἶδεν τό γ’ αἰσχρόν, κανόνι τοῦ καλοῦ μαθών.
καὶ ταῦτα μὲν δὴ νοῦς ἐτόξευσεν μάτην· σὺ δ’ ἐλθὲ καὶ
σήμηνον Ἀργείοις τάδε, μὴ θιγγάνειν μοι μηδέν’, ἀλλ’ εἴργειν
ὄχλον, τῆς παιδός. ἔν τοι μυρίῳ στρατεύματι ἀκόλαστος
ὄχλος ναυτική τ’ ἀναρχία κρείσσων πυρός, κακὸς δ’ ὁ μή τι
δρῶν κακόν. σὺ δ’ αὖ λαβοῦσα τεῦχος, ἀρχαία λάτρι, βάψασ’
ἔνεγκε δεῦρο ποντίας ἁλός, ὡς παῖδα λουτροῖς τοῖς
πανυστάτοις ἐμήν, νύμφην τ’ ἄνυμφον παρθένον τ’ ἀπάρθενον,
λούσω προθῶμαί θ’ — ὡς μὲν ἀξία, πόθεν; οὐκ ἂν δυναίμην·
ὡς δ’ ἔχω — τί γὰρ πάθω; — κόσμον τ’ ἀγείρασ’ αἰχμαλωτίδων
πάρα, αἵ μοι πάρεδροι τῶνδ’ ἔσω σκηνωμάτων ναίουσιν, εἴ τις
τοὺς νεωστὶ δεσπότας λαθοῦσ’ ἔχει τι κλέμμα τῶν αὑτῆς
δόμων. ὦ σχήματ’ οἴκων, ὦ ποτ’ εὐτυχεῖς δόμοι, ὦ πλεῖστ’
ἔχων κάλλιστά τ’, εὐτεκνώτατε Πρίαμε, γεραιά θ’ ἥδ’ ἐγὼ
μήτηρ τέκνων, ὡς ἐς τὸ μηδὲν ἥκομεν, φρονήματος τοῦ πρὶν
στερέντες. εἶτα δῆτ’ ὀγκούμεθα, ὃ μέν τις ἡμῶν πλουσίοις
ἐν δώμασιν, ὃ δ’ ἐν πολίταις τίμιος κεκλημένος. τὰ δ’ οὐδὲν
ἄλλως, φροντίδων βουλεύματα γλώσσης τε κόμποι. κεῖνος
ὀλβιώτατος, ὅτῳ κατ’ ἦμαρ τυγχάνει μηδὲν κακόν. ἐμοὶ χρῆν
συμφοράν, ἐμοὶ χρῆν πημονὰν γενέσθαι, Ἰδαίαν ὅτε πρῶτον
ὕλαν Ἀλέξανδρος εἰλατίναν ἐτάμεθ’, ἅλιον ἐπ’ οἶδμα
ναυστολήσων Ἑλένας ἐπὶ λέκτρα, τὰν καλλίσταν ὁ χρυσοφαὴς
Ἅλιος αὐγάζει. πόνοι γὰρ καὶ πόνων ἀνάγκαι κρείσσονες
κυκλοῦνται κοινὸν δ’ ἐξ ἰδίας ἀνοίας κακὸν τᾷ Σιμουντίδι
γᾷ ὀλέθριον ἔμολε συμφορά τ’ ἀπ’ ἄλλων. ἐκρίθη δ’ ἔρις,
ἃν ἐν Ἴ‐ δᾳ κρίνει τρισσὰς μακάρων παῖδας ἀνὴρ βούτας,
ἐπὶ δορὶ καὶ φόνῳ καὶ ἐμῶν μελάθρων λώβᾳ· στένει δὲ καί
τις ἀμφὶ τὸν εὔροον Εὐρώταν Λάκαινα πολυδάκρυτος ἐν δόμοις
κόρα, πολιάν τ’ ἐπὶ κρᾶτα μάτηρ τέκνων θανόντων †τίθεται
χέρα δρύπτεται παρειάν,† δίαιμον ὄνυχα τιθεμένα σπαραγμοῖς.
γυναῖκες, Ἑκάβη ποῦ ποθ’ ἡ παναθλία, ἡ πάντα νικῶσ’ ἄνδρα
καὶ θῆλυν σπορὰν κακοῖσιν; οὐδεὶς στέφανον ἀνθαιρήσεται. τί
δ’, ὦ τάλαινα σῆς κακογλώσσου βοῆς; ὡς οὔποθ’ εὕδει λυπρά
σου κηρύγματα. Ἑκάβῃ φέρω τόδ’ ἄλγος· ἐν κακοῖσι δὲ οὐ
ῥᾴδιον βροτοῖσιν εὐφημεῖν στόμα. καὶ μὴν περῶσα τυγχάνει
δόμων ὕπερ ἥδ’, ἐς δὲ καιρὸν σοῖσι φαίνεται λόγοις. ὦ
παντάλαινα κἄτι μᾶλλον ἢ λέγω, δέσποιν’, ὄλωλας κοὐκέτ’
εἶ, βλέπουσα φῶς, ἄπαις ἄνανδρος ἄπολις ἐξεφθαρμένη. οὐ
καινὸν εἶπας, εἰδόσιν δ’ ὠνείδισας. ἀτὰρ τί νεκρὸν τόνδε
μοι Πολυξένης ἥκεις κομίζουσ’, ἧς ἀπηγγέλθη τάφος πάντων
Ἀχαιῶν διὰ χερὸς σπουδὴν ἔχειν; ἥδ’ οὐδὲν οἶδεν, ἀλλά
μοι Πολυξένην θρηνεῖ, νέων δὲ πημάτων οὐχ ἅπτεται. οἲ ’γὼ
τάλαινα· μῶν τὸ βακχεῖον κάρα τῆς θεσπιῳδοῦ δεῦρο Κασάνδρας
φέρεις; ζῶσαν λέλακας, τὸν θανόντα δ’ οὐ στένεις τόνδ’· ἀλλ’
ἄθρησον σῶμα γυμνωθὲν νεκροῦ, εἴ σοι φανεῖται θαῦμα καὶ παρ’
ἐλπίδας. οἴμοι, βλέπω δὴ παῖδ’ ἐμὸν τεθνηκότα, Πολύδωρον,
ὅν μοι Θρὴ|ξ ἔσῳζ’ οἴκοις ἀνήρ. ἀπωλόμην δύστηνος,
οὐκέτ’ εἰμὶ δή. ὦ τέκνον τέκνον, αἰαῖ, κατάρχομαι γόων,
βακχεῖον ἐξ ἀλάστορος ἀρτιμαθῆ νόμον. ἔγνως γὰρ ἄτην
παιδός, ὦ δύστηνε σύ; ἄπιστ’ ἄπιστα, καινὰ καινὰ δέρκομαι.
ἕτερα δ’ ἀφ’ ἑτέρων κακὰ κακῶν κυρεῖ· οὐδέ ποτ’ ἀστένακτος
ἀδάκρυτος ἁ‐ μέρα [μ’] ἐπισχήσει. δείν’, ὦ τάλαινα, δεινὰ
πάσχομεν κακά. ὦ τέκνον τέκνον ταλαίνας ματρός, τίνι μόρῳ
θνῄσκεις, τίνι πότμῳ κεῖσαι; πρὸς τίνος ἀνθρώπων; οὐκ
οἶδ’· ἐπ’ ἀκταῖς νιν κυρῶ θαλασσίαις . . . ἔκβλητον, ἢ
πέσημα φοινίου δορός, ἐν ψαμάθῳ λευρᾷ; πόντου νιν ἐξήνεγκε
πελάγιος κλύδων. ὤμοι, αἰαῖ, ἔμαθον ἔνυπνον ὀμμάτων ἐμῶν
ὄψιν· οὔ με παρέβα φάσμα μελανόπτερον, τὰν ἐσεῖδον ἀμφὶ
σέ, ὦ τέκνον, οὐκέτ’ ὄντα Διὸς ἐν φάει. τίς γάρ νιν
ἔκτειν’; οἶσθ’ ὀνειρόφρων φράσαι; ἐμὸς ἐμὸς ξένος,
Θρῄκιος ἱππότας, ἵν’ ὁ γέρων πατὴρ ἔθετό νιν κρύψας.
οἴμοι, τί λέξεις; χρυσὸν ὡς ἔχοι κτανών; ἄρρητ’
ἀνωνόμαστα, θαυμάτων πέρα, οὐχ ὅσῑ οὐδ’ ἀνεκτά. ποῦ δίκα
ξένων; ὦ κατάρατ’ ἀνδρῶν, ὡς διεμοιράσω χρόα, σιδαρέῳ
τεμὼν φασγάνῳ μέλεα τοῦδε παιδὸς οὐδ’ ᾤκτισας. ὦ τλῆμον,
ὥς σε πολυπονωτάτην βροτῶν δαίμων ἔθηκεν ὅστις ἐστί σοι
βαρύς. ἀλλ’ εἰσορῶ γὰρ τοῦδε δεσπότου δέμας Ἀγαμέμνονος,
τοὐνθένδε σιγῶμεν, φίλαι. Ἑκάβη, τί μέλλεις παῖδα σὴν
κρύπτειν τάφῳ ἐλθοῦσ’, ἐφ’ οἷσπερ Ταλθύβιος ἤγγειλέ μοι
μὴ θιγγάνειν σῆς μηδέν’ Ἀργείων κόρης; ἡμεῖς μὲν οὖν
εἰῶμεν οὐδ’ ἐψαύομεν· σὺ δὲ σχολάζεις, ὥστε θαυμάζειν
ἐμέ. ἥκω δ’ ἀποστελῶν σε· τἀκεῖθεν γὰρ εὖ πεπραγμέν’
ἐστίν — εἴ τι τῶνδ’ ἐστὶν καλῶς. ἔα· τίν’ ἄνδρα τόνδ’
ἐπὶ σκηναῖς ὁρῶ θανόντα Τρώων; οὐ γὰρ Ἀργεῖον πέπλοι
δέμας περιπτύσσοντες ἀγγέλλουσί μοι. δύστην’, ἐμαυτὴν γὰρ
λέγω λέγουσα σέ, Ἑκάβη, τί δράσω; πότερα προσπέσω γόνυ
Ἀγαμέμνονος τοῦδ’ ἢ φέρω σιγῇ κακά; τί μοι προσώπῳ νῶτον
ἐγκλίνασα σὸν δύρῃ, τὸ πραχθὲν δ’ οὐ λέγεις; — τίς ἔσθ’
ὅδε; ἀλλ’, εἴ με δούλην πολεμίαν θ’ ἡγούμενος γονάτων
ἀπώσαιτ’, ἄλγος ἂν προσθείμεθ’ ἄν. οὔτοι πέφυκα μάντις,
ὥστε μὴ κλύων ἐξιστορῆσαι σῶν ὁδὸν βουλευμάτων. ἆρ’
ἐκλογίζομαί γε πρὸς τὸ δυσμενὲς μᾶλλον φρένας τοῦδ’, ὄντος
οὐχὶ δυσμενοῦς; εἴ τοί με βούλῃ τῶνδε μηδὲν εἰδέναι, ἐς
ταὐτὸν ἥκεις· καὶ γὰρ οὐδ’ ἐγὼ κλύειν. οὐκ ἂν δυναίμην
τοῦδε τιμωρεῖν ἄτερ τέκνοισι τοῖς ἐμοῖσι. τί στρέφω τάδε;
τολμᾶν ἀνάγκη, κἂν τύχω κἂν μὴ τύχω. — Ἀγάμεμνον,
ἱκετεύω σε τῶνδε γουνάτων καὶ σοῦ γενείου δεξιᾶς τ’
εὐδαίμονος . . . τί χρῆμα μαστεύουσα; μῶν ἐλεύθερον αἰῶνα
θέσθαι; ῥᾴδιον γάρ ἐστί σοι. οὐ δῆτα· τοὺς κακοὺς δὲ
τιμωρουμένη αἰῶνα τὸν σύμπαντα δουλεύειν θέλω. καὶ δὴ τίν’
ἡμᾶς εἰς ἐπάρκεσιν καλεῖς; οὐδέν τι τούτων ὧν σὺ
δοξάζεις, ἄναξ. — ὁρᾷς νεκρὸν τόνδ’, οὗ καταστάζω δάκρυ;
ὁρῶ· τὸ μέντοι μέλλον οὐκ ἔχω μαθεῖν. τοῦτόν ποτ’ ἔτεκον
κἄφερον ζώνης ὕπο. ἔστιν δὲ τίς σῶν οὗτος, ὦ τλῆμον,
τέκνων; οὐ τῶν θανόντων Πριαμιδῶν ὑπ’ Ἰλίῳ. ἦ γάρ τιν’
ἄλλον ἔτεκες ἢ κείνους, γύναι; ἀνόνητά γ’, ὡς ἔοικε,
τόνδ’ ὃν εἰσορᾷς. ποῦ δ’ ὢν ἐτύγχαν’, ἡνίκ’ ὤλλυτο
πτόλις; πατήρ νιν ἐξέπεμψεν ὀρρωδῶν θανεῖν. ποῖ τῶν τότ’
ὄντων χωρίσας τέκνων μόνον; ἐς τήνδε χώραν, οὗπερ ηὑρέθη
θανών. πρὸς ἄνδρ’ ὃς ἄρχει τῆσδε Πολυμήστωρ χθονός;
ἐνταῦθ’ ἐπέμφθη πικροτάτου χρυσοῦ φύλαξ. θνῄσκει δὲ πρὸς
τοῦ καὶ τίνος πότμου τυχών; τίνος γ’ ὑπ’ ἄλλου; Θρῄξ νιν
ὤλεσε ξένος. ὦ τλῆμον· ἦ που χρυσὸν ἠράσθη λαβεῖν;
τοιαῦτ’, ἐπειδὴ συμφορὰν ἔγνω Φρυγῶν. ηὗρες δὲ ποῦ νιν; ἢ
τίς ἤνεγκεν νεκρόν; ἥδ’, ἐντυχοῦσα ποντίας ἀκτῆς ἔπι.
τοῦτον ματεύουσ’ ἢ πονοῦσ’ ἄλλον πόνον; λούτρ’ ᾤχετ’
οἴσουσ’ ἐξ ἁλὸς Πολυξένῃ. κτανών νιν, ὡς ἔοικεν, ἐκβάλλει
ξένος. θαλασσόπλαγκτόν γ’, ὧδε διατεμὼν χρόα. ὦ σχετλία σὺ
τῶν ἀμετρήτων πόνων. ὄλωλα κοὐδὲν λοιπόν, Ἀγάμεμνον,
κακῶν. φεῦ φεῦ· τίς οὕτω δυστυχὴς ἔφυ γυνή; οὐκ ἔστιν,
εἰ μὴ τὴν Τύχην αὐτὴν λέγοις. ἀλλ’ ὧνπερ οὕνεκ’ ἀμφὶ
σὸν πίπτω γόνυ ἄκουσον. εἰ μὲν ὅσιά σοι παθεῖν δοκῶ,
στέργοιμ’ ἄν· εἰ δὲ τοὔμπαλιν, σύ μοι γενοῦ τιμωρὸς
ἀνδρός, ἀνοσιωτάτου ξένου, ὃς οὔτε τοὺς γῆς νέρθεν οὔτε
τοὺς ἄνω δείσας δέδρακεν ἔργον ἀνοσιώτατον, κοινῆς τραπέζης
πολλάκις τυχὼν ἐμοί, ξενίας τ’ ἀριθμῷ πρῶτ’ ἔχων ἐμῶν
φίλων, τυχὼν δ’ ὅσων δεῖ — . καὶ λαβὼν προμηθίαν ἔκτεινε·
τύμβου δ’, εἰ κτανεῖν ἐβούλετο, οὐκ ἠξίωσεν, ἀλλ’ ἀφῆκε
πόντιον. ἡμεῖς μὲν οὖν δοῦλοί τε κἀσθενεῖς ἴσως· ἀλλ’ οἱ
θεοὶ σθένουσι χὡ κείνων κρατῶν Νόμος· νόμῳ γὰρ τοὺς θεοὺς
ἡγούμεθα καὶ ζῶμεν ἄδικα καὶ δίκαῑ ὡρισμένοι· ὃς ἐς σ’
ἀνελθὼν εἰ διαφθαρήσεται, καὶ μὴ δίκην δώσουσιν οἵτινες
ξένους κτείνουσιν ἢ θεῶν ἱερὰ τολμῶσιν φέρειν, οὐκ ἔστιν
οὐδὲν τῶν ἐν ἀνθρώποις ἴσον. ταῦτ’ οὖν ἐν αἰσχρῷ
θέμενος αἰδέσθητί με· οἴκτιρον ἡμᾶς, ὡς †γραφεύς† τ’
ἀποσταθεὶς ἰδοῦ με κἀνάθρησον οἷ’ ἔχω κακά. τύραννος ἦ
ποτ’, ἀλλὰ νῦν δούλη σέθεν, εὔπαις ποτ’ οὖσα, νῦν δὲ γραῦς
ἄπαις θ’ ἅμα, ἄπολις ἔρημος, ἀθλιωτάτη βροτῶν . . . οἴμοι
τάλαινα, ποῖ μ’ ὑπεξάγεις πόδα; ἔοικα πράξειν οὐδέν· ὦ
τάλαιν’ ἐγώ. τί δῆτα θνητοὶ τἄλλα μὲν μαθήματα μοχθοῦμεν
ὡς χρὴ πάντα καὶ ματεύομεν, Πειθὼ δὲ τὴν τύραννον ἀνθρώποις
μόνην οὐδέν τι μᾶλλον ἐς τέλος σπουδάζομεν μισθοὺς διδόντες
μανθάνειν, ἵν’ ἦν ποτε πείθειν ἅ τις βούλοιτο τυγχάνειν θ’
ἅμα; πῶς οὖν ἔτ’ ἄν τις ἐλπίσαι πράξειν καλῶς; οἱ μὲν
γὰρ ὄντες παῖδες οὐκέτ’ εἰσί μοι, αὕτη δ’ ἐπ’ αἰσχροῖς
αἰχμάλωτος. οἴχομαι· καπνὸν δὲ πόλεως τόνδ’ ὑπερθρῴσκονθ’
ὁρῶ. καὶ μήν — ἴσως μὲν τοῦ λόγου κενὸν τόδε, Κύπριν
προβάλλειν· ἀλλ’ ὅμως εἰρήσεται· πρὸς σοῖσι πλευροῖς παῖς
ἐμὴ κοιμίζεται ἡ φοιβάς, ἣν καλοῦσι Κασάνδραν Φρύγες. ποῦ
τὰς φίλας δῆτ’ εὐφρόνας δείξεις, ἄναξ, ἢ τῶν ἐν εὐνῇ
φιλτάτων ἀσπασμάτων χάριν τίν’ ἕξει παῖς ἐμή, κείνης δ’
ἐγώ; [ἐκ τοῦ σκότου τε τῶν τε νυκτερησίων φίλτρων μεγίστη
γίγνεται βροτοῖς χάρις.] ἄκουε δή νυν· τὸν θανόντα τόνδ’
ὁρᾷς; τοῦτον καλῶς δρῶν ὄντα κηδεστὴν σέθεν δράσεις. ἑνός
μοι μῦθος ἐνδεὴς ἔτι. εἴ μοι γένοιτο φθόγγος ἐν βραχίοσι
καὶ χερσὶ καὶ κόμαισι καὶ ποδῶν βάσει ἢ Δαιδάλου τέχναισιν
ἢ θεῶν τινος, ὡς πάνθ’ ὁμαρτῇ σῶν ἔχοιντο γουνάτων
κλαίοντ’, ἐπισκήπτοντα παντοίους λόγους. ὦ δέσποτ’, ὦ
μέγιστον Ἕλλησιν φάος, πιθοῦ, παράσχες χεῖρα τῇ πρεσβύτιδι
τιμωρόν, εἰ καὶ μηδέν ἐστιν, ἀλλ’ ὅμως. ἐσθλοῦ γὰρ ἀνδρὸς
τῇ δίκῃ θ’ ὑπηρετεῖν καὶ τοὺς κακοὺς δρᾶν πανταχοῦ κακῶς
ἀεί. δεινόν γε, θνητοῖς ὡς ἅπαντα συμπίτνει, καὶ τὰς
ἀνάγκας οἱ νόμοι διώρισαν, φίλους τιθέντες τούς γε
πολεμιωτάτους ἐχθρούς τε τοὺς πρὶν εὐμενεῖς ποιούμενοι. ἐγὼ
σὲ καὶ σὸν παῖδα καὶ τύχας σέθεν, Ἑκάβη, δῑ οἴκτου χεῖρά
θ’ ἱκεσίαν ἔχω, καὶ βούλομαι θεῶν θ’ οὕνεκ’ ἀνόσιον ξένον
καὶ τοῦ δικαίου τήνδε σοι δοῦναι δίκην, εἴ πως φανείη γ’
ὥστε σοί τ’ ἔχειν καλῶς, στρατῷ τε μὴ δόξαιμι Κασάνδρας
χάριν Θρῄκης ἄνακτι τόνδε βουλεῦσαι φόνον. ἔστιν γὰρ ᾗ
ταραγμὸς ἐμπέπτωκέ μοι· — Τὸν ἄνδρα τοῦτον φίλιον ἡγεῖται
στρατός, τὸν κατθανόντα δ’ ἐχθρόν· εἰ δὲ σοὶ φίλος ὅδ’
ἐστί, χωρὶς τοῦτο κοὐ κοινὸν στρατῷ. — πρὸς ταῦτα φρόντιζ’·
ὡς θέλοντα μέν μ’ ἔχεις σοὶ ξυμπονῆσαι καὶ ταχὺν
προσαρκέσαι, βραδὺν δ’, Ἀχαιοῖς εἰ διαβληθήσομαι. φεῦ. οὐκ
ἔστι θνητῶν ὅστις ἔστ’ ἐλεύθερος· ἢ χρημάτων γὰρ δοῦλός
ἐστιν ἢ τύχης, ἢ πλῆθος αὐτὸν πόλεος ἢ νόμων γραφαὶ
εἴργουσι χρῆσθαι μὴ κατὰ γνώμην τρόποις. ἐπεὶ δὲ ταρβεῖς
τῷ τ’ ὄχλῳ πλέον νέμεις, ἐγώ σε θήσω τοῦδ’ ἐλεύθερον
φόβου. σύνισθι μὲν γάρ, ἤν τι βουλεύσω κακὸν τῷ τόνδ’
ἀποκτείναντι, συνδράσῃς δὲ μή. ἢν δ’ ἐξ Ἀχαιῶν θόρυβος ἢ
’πικουρία πάσχοντος ἀνδρὸς Θρῃκὸς οἷα πείσεται φανῇ τις,
εἶργε μὴ δοκῶν ἐμὴν χάριν. τὰ δ’ ἄλλα — θάρσει — πάντ’
ἐγὼ θήσω καλῶς. πῶς οὖν; τί δράσεις; πότερα φάσγανον χερὶ
λαβοῦσα γραίᾳ φῶτα βάρβαρον κτενεῖς, ἢ φαρμάκοισιν ἢ
’πικουρίᾳ τινί; τίς σοι ξυνέσται χείρ; πόθεν κτήσῃ φίλους;
στέγαι κεκεύθασ’ αἵδε Τρῳάδων ὄχλον. τὰς αἰχμαλώτους
εἶπας, Ἑλλήνων ἄγραν; σὺν ταῖσδε τὸν ἐμὸν φονέα
τιμωρήσομαι. καὶ πῶς γυναιξὶν ἀρσένων ἔσται κράτος; δεινὸν
τὸ πλῆθος σὺν δόλῳ τε δύσμαχον. δεινόν· τὸ μέντοι θῆλυ
μέμφομαι γένος. τί δ’; οὐ γυναῖκες εἷλον Αἰγύπτου τέκνα καὶ
Λῆμνον ἄρδην ἀρσένων ἐξῴκισαν; ἀλλ’ ὣς γενέσθω· τόνδε
μὲν μέθες λόγον, πέμψον δέ μοι τήνδ’ ἀσφαλῶς διὰ στρατοῦ
γυναῖκα. — καὶ σὺ Θρῃκὶ πλαθεῖσα ξένῳ λέξον· Καλεῖ σ’
ἄνασσα δή ποτ’ Ἰλίου Ἑκάβη, σὸν οὐκ ἔλασσον ἢ κείνης
χρέος, καὶ παῖδας· ὡς δεῖ καὶ τέκν’ εἰδέναι λόγους τοὺς ἐξ
ἐκείνης. — τὸν δὲ τῆς νεοσφαγοῦς Πολυξένης ἐπίσχες,
Ἀγάμεμνον, τάφον, ὡς τώδ’ ἀδελφὼ πλησίον μιᾷ φλογί, δισσὴ
μέριμνα μητρί, κρυφθῆτον χθονί. ἔσται τάδ’ οὕτω· καὶ γὰρ
εἰ μὲν ἦν στρατῷ πλοῦς, οὐκ ἂν εἶχον τήνδε σοι δοῦναι
χάριν· νῦν δ’, οὐ γὰρ ἵησ’ οὐρίους πνοὰς θεός, μένειν
ἀνάγκη πλοῦν ὁρῶντ’ ἐς ἥσυχον. γένοιτο δ’ εὖ πως· πᾶσι
γὰρ κοινὸν τόδε, ἰδίᾳ θ’ ἑκάστῳ καὶ πόλει, τὸν μὲν κακὸν
κακόν τι πάσχειν, τὸν δὲ χρηστὸν εὐτυχεῖν. σὺ μέν, ὦ
πατρὶς Ἰλιάς, τῶν ἀπορθήτων πόλις οὐκέτι λέξῃ· τοῖον
Ἑλλάνων νέφος ἀμφί σε κρύπτει δορὶ δὴ δορὶ πέρσαν. ἀπὸ δὲ
στεφάναν κέκαρ‐ σαι πύργων, κατὰ δ’ αἰθάλου κηλῖδ’
οἰκτροτάταν κέχρω‐ σαι· τάλαιν’, οὐκέτι σ’ ἐμβατεύσω.
μεσονύκτιος ὠλλύμαν, ἦμος ἐκ δείπνων ὕπνος ἡδὺς ἐπ’
ὄσσοις σκίδναται, μολπᾶν δ’ ἄπο καὶ χοροποιῶν θυσιᾶν
καταλύσας πόσις ἐν θαλάμοις ἔκει‐ το, ξυστὸν δ’ ἐπὶ
πασσάλῳ, ναύταν οὐκέθ’ ὁρῶν ὅμι‐ λον Τροίαν Ἰλιάδ’
ἐμβεβῶτα. ἐγὼ δὲ πλόκαμον ἀναδέτοις μίτραισιν ἐρρυθμιζόμαν
χρυσέων ἐνόπτρων λεύς‐ σουσ’ ἀτέρμονας εἰς αὐγάς,
ἐπιδέμνιος ὡς πέσοιμ’ ἐς εὐνάν. ἀνὰ δὲ κέλαδος ἔμολε
πόλιν· κέλευσμα δ’ ἦν κατ’ ἄστυ Τροί‐ ας τόδ’· Ὦ παῖδες
Ἑλλάνων, πότε δὴ πότε τὰν Ἰλιάδα σκοπιὰν πέρσαντες ἥξετ’
οἴκους; λέχη δὲ φίλια μονόπεπλος λιποῦσα, Δωρὶς ὡς κόρα,
σεμνὰν προσίζουσ’ οὐκ ἤνυσ’ Ἄρτεμιν ἁ τλάμων· ἄγομαι δὲ
θανόντ’ ἰδοῦσ’ ἀκοίταν τὸν ἐμὸν ἅλιον ἐπὶ πέλαγος, πόλιν
τ’ ἀποσκοποῦσ’, ἐπεὶ νόστιμον ναῦς ἐκίνησεν πόδα καί μ’
ἀπὸ γᾶς ὥρισεν Ἰλιάδος· τάλαιν’, ἀπεῖπον ἄλγει, τὰν τοῖν
Διοσκούροιν Ἑλέναν κάσιν Ἰδαῖόν τε βούταν αἰνόπαριν κατάρᾳ
διδοῦσ’, ἐπεί με γᾶς ἐκ πατρῴας ἀπώλεσεν ἐξῴκισέν τ’
οἴκων γάμος, οὐ γάμος ἀλλ’ ἀ‐ λάστορός τις οἰζύς· ἃν
μήτε πέλαγος ἅλιον ἀπαγάγοι πάλιν, μήτε πα‐ τρῷον ἵκοιτ’
ἐς οἶκον. ὦ φίλτατ’ ἀνδρῶν Πρίαμε, φιλτάτη δὲ σύ, Ἑκάβη,
δακρύω σ’ εἰσορῶν πόλιν τε σὴν τήν τ’ ἀρτίως θανοῦσαν
ἔκγονον σέθεν. φεῦ· οὐκ ἔστι πιστὸν οὐδέν, οὔτ’ εὐδοξία
οὔτ’ αὖ καλῶς πράσσοντα μὴ πράξειν κακῶς. φύρουσι δ’ αὐτοὶ
θεοὶ πάλιν τε καὶ πρόσω ταραγμὸν ἐντιθέντες, ὡς ἀγνωσίᾳ
σέβωμεν αὐτούς. ἀλλὰ ταῦτα μὲν τί δεῖ θρηνεῖν, προκόπτοντ’
οὐδὲν ἐς πρόσθεν κακῶν; σὺ δ’, εἴ τι μέμφῃ τῆς ἐμῆς
ἀπουσίας, σχές· τυγχάνω γὰρ ἐν μέσοις Θρῄκης ὅροις ἀπών,
ὅτ’ ἦλθες δεῦρ’· ἐπεὶ δ’ ἀφικόμην, ἤδη πόδ’ ἔξω δωμάτων
αἴροντί μοι ἐς ταὐτὸν ἥδε συμπίτνει δμωὶς σέθεν λέγουσα
μύθους, ὧν κλύων ἀφικόμην. αἰσχύνομαί σε προσβλέπειν
ἐναντίον, Πολυμῆστορ, ἐν τοιοῖσδε κειμένη κακοῖς. ὅτῳ γὰρ
ὤφθην εὐτυχοῦσ’, αἰδώς μ’ ἔχει ἐν τῷδε πότμῳ τυγχάνουσ’
ἵν’ εἰμὶ νῦν κοὐκ ἂν δυναίμην προσβλέπειν ὀρθαῖς κόραις.
ἀλλ’ αὐτὸ μὴ δύσνοιαν ἡγήσῃ σέθεν, Πολυμῆστορ· ἄλλως δ’
αἴτιόν τι καὶ νόμος, γυναῖκας ἀνδρῶν μὴ βλέπειν ἐναντίον.
καὶ θαῦμά γ’ οὐδέν. ἀλλὰ τίς χρεία σ’ ἐμοῦ; τί χρῆμ’
ἐπέμψω τὸν ἐμὸν ἐκ δόμων πόδα· ἴδιον ἐμαυτῆς δή τι πρὸς
σὲ βούλομαι καὶ παῖδας εἰπεῖν σούς· ὀπάονας δέ μοι χωρὶς
κέλευσον τῶνδ’ ἀποστῆναι δόμων. χωρεῖτ’· ἐν ἀσφαλεῖ γὰρ
ἥδ’ ἐρημία. φίλη μὲν εἶ σύ, προσφιλὲς δέ μοι τόδε
στράτευμ’ Ἀχαιῶν. ἀλλὰ σημαίνειν σὲ χρῆν· τί χρὴ τὸν εὖ
πράσσοντα μὴ πράσσουσιν εὖ φίλοις ἐπαρκεῖν; ὡς ἕτοιμός
εἰμ’ ἐγώ. πρῶτον μὲν εἰπὲ παῖδ’ ὃν ἐξ ἐμῆς χερὸς
Πολύδωρον ἔκ τε πατρὸς ἐν δόμοις ἔχεις, εἰ ζῇ· τὰ δ’
ἄλλα δεύτερόν σ’ ἐρήσομαι. μάλιστα· τοὐκείνου μὲν εὐτυχεῖς
μέρος. ὦ φίλταθ’, ὡς εὖ κἀξίως λέγεις σέθεν. τί δῆτα
βούλῃ δεύτερον μαθεῖν ἐμοῦ; εἰ τῆς τεκούσης τῆσδε . . .
μέμνηταί τί μου; καὶ δεῦρό γ’ ὡς σὲ κρύφιος ἐζήτει μολεῖν.
χρυσὸς δὲ σῶς ὃν ἦλθεν ἐκ Τροίας ἔχων; σῶς, ἐν δόμοις γε
τοῖς ἐμοῖς φρουρούμενος. σῶσόν νυν αὐτὸν μηδ’ ἔρα τῶν
πλησίον. ἥκιστ’· ὀναίμην τοῦ παρόντος, ὦ γύναι. οἶσθ’
οὖν ἃ λέξαι σοί τε καὶ παισὶν θέλω; οὐκ οἶδα· τῷ σῷ
τοῦτο σημανεῖς λόγῳ. ἔστ’, ὦ φιληθεὶς ὡς σὺ νῦν ἐμοὶ
φιλῇ — τί χρῆμ’ ὃ κἀμὲ καὶ τέκν’ εἰδέναι χρεών; χρυσοῦ
παλαιαὶ Πριαμιδῶν κατώρυχες. ταῦτ’ ἔσθ’ ἃ βούλῃ παιδὶ
σημῆναι σέθεν; μάλιστα, διὰ σοῦ γ’· εἶ γὰρ εὐσεβὴς ἀνήρ.
τί δῆτα τέκνων τῶνδε δεῖ παρουσίας; ἄμεινον, ἢν σὺ
κατθάνῃς, τούσδ’ εἰδέναι. καλῶς ἔλεξας· τῇδε καὶ
σοφώτερον. οἶσθ’ οὖν Ἀθάνας Ἰλίας ἵνα στέγαι; ἐνταῦθ’ ὁ
χρυσός ἐστι; σημεῖον δὲ τί; μέλαινα πέτρα γῆς ὑπερτέλλουσ’
ἄνω. ἔτ’ οὖν τι βούλῃ τῶν ἐκεῖ φράζειν ἐμοί; σῶσαί σε
χρήμαθ’ οἷς συνεξῆλθον θέλω. ποῦ δῆτα; πέπλων ἐντὸς ἢ
κρύψασ’ ἔχεις; σκύλων ἐν ὄχλῳ ταῖσδε σῴζεται στέγαις. ποῦ
δ’; αἵδ’ Ἀχαιῶν ναύλοχοι περιπτυχαί. ἰδίᾳ γυναικῶν
αἰχμαλωτίδων στέγαι. τἄνδον δὲ πιστὰ κἀρσένων ἐρημία;
οὐδεὶς Ἀχαιῶν ἔνδον, ἀλλ’ ἡμεῖς μόναι. ἀλλ’ ἕρπ’ ἐς
οἴκους· καὶ γὰρ Ἀργεῖοι νεῶν λῦσαι ποθοῦσιν οἴκαδ’ ἐκ
Τροίας πόδα· ὡς πάντα πράξας ὧν σε δεῖ στείχῃς πάλιν ξὺν
παισὶν οὗπερ τὸν ἐμὸν ᾤκισας γόνον. οὔπω δέδωκας, ἀλλ’
ἴσως δώσεις δίκην· ἀλίμενόν τις ὡς εἰς ἄντλον πεσὼν
†λέχριος ἐκπεσῇ φίλας καρδίας, ἀμέρσας βίοτον. τὸ γὰρ
ὑπέγγυον Δίκᾳ καὶ θεοῖσιν οὐ συμπίτνει· ὀλέθριον ὀλέθριον
κακόν.† ψεύσει σ’ ὁδοῦ τῆσδ’ ἐλπὶς ἥ σ’ ἐπήγαγεν θανάσιμον
πρὸς Ἅιδαν, ἰὼ τάλας· ἀπολέμῳ δὲ χειρὶ λείψεις βίον.
ἔσωθεν ὤμοι, τυφλοῦμαι φέγγος ὀμμάτων τάλας. ἠκούσατ’
ἀνδρὸς Θρῃκὸς οἰμωγήν, φίλαι; ὤμοι μάλ’ αὖθις, τέκνα,
δυστήνου σφαγῆς. φίλαι, πέπρακται καίν’ ἔσω δόμων κακά. ἀλλ’
οὔτι μὴ φύγητε λαιψηρῷ ποδί· βάλλων γὰρ οἴκων τῶνδ’
ἀναρρήξω μυχούς. ἰδού, βαρείας χειρὸς ὁρμᾶται βέλος.
βούλεσθ’ ἐπεσπέσωμεν; ὡς ἀκμὴ καλεῖ Ἑκάβῃ παρεῖναι
Τρῳάσιν τε συμμάχους. ἄρασσε, φείδου μηδέν, ἐκβάλλων πύλας·
οὐ γάρ ποτ’ ὄμμα λαμπρὸν ἐνθήσεις κόραις, οὐ παῖδας ὄψῃ
ζῶντας οὓς ἔκτειν’ ἐγώ. ἦ γὰρ καθεῖλες Θρῇκα, καὶ
κρατεῖς, ξένον, δέσποινα, καὶ δέδρακας οἷάπερ λέγεις; ὄψῃ
νιν αὐτίκ’ ὄντα δωμάτων πάρος τυφλὸν τυφλῷ στείχοντα
παραφόρῳ ποδί, παίδων τε δισσῶν σώμαθ’, οὓς ἔκτειν’ ἐγὼ
σὺν ταῖς ἀρίσταις Τρῳάσιν· δίκην δέ μοι δέδωκε. χωρεῖ δ’,
ὡς ὁρᾷς, ὅδ’ ἐκ δόμων. ἀλλ’ ἐκποδὼν ἄπειμι κἀποστήσομαι
θυμῷ ῥέοντι Θρῃκὶ δυσμαχωτάτῳ. ὤμοι ἐγώ, πᾷ βῶ, πᾷ
στῶ, πᾷ κέλσω; τετράποδος βάσιν θηρὸς ὀρεστέρου τιθέμενος
ἐπίχειρα κατ’ ἴχνος; ποίαν ἢ ταύταν ἢ τάνδ’ ἐξαλλάξω,
τὰς ἀνδροφόνους μάρψαι χρῄζων Ἰλιάδας, αἵ με διώλεσαν;
τάλαιναι κόραι τάλαιναι Φρυγῶν, ὦ κατάρατοι, ποῖ καί με
φυγᾷ πτώσσουσι μυχῶν; εἴθε μοι ὀμμάτων αἱματόεν βλέφαρον
ἀκέσαῑ ἀκέσαιο τυφλόν, Ἅλιε, φέγγος ἐπαλλάξας. ἆ ἆ,
σίγα· κρυπτὰν βάσιν αἰσθάνομαι τάνδε γυναικῶν. πᾷ πόδ’
ἐπᾴξας σαρκῶν ὀστέων τ’ ἐμπλησθῶ, θοίναν ἀγρίων θηρῶν
τιθέμενος, ἀρνύμενος λώβαν λύμας ἀντίποιν’ ἐμᾶς; ὦ τάλας.
ποῖ πᾷ φέρομαι τέκν’ ἔρημα λιπὼν Βάκχαις Ἅιδου
διαμοιρᾶσαι, σφακτά, κυσίν τε φοινίαν δαῖτ’ ἀνή‐ μερον τ’
οὐρείαν ἐκβολάν; πᾷ στῶ, πᾷ κάμψω, [πᾷ βῶ,] ναῦς ὅπως
ποντίοις πείσμασιν, λινόκροκον φᾶρος στέλλων, ἐπὶ τάνδε
συθεὶς τέκνων ἐμῶν φύλαξ ὀλέθριον κοίταν; ὦ τλῆμον, ὥς
σοι δύσφορ’ εἴργασται κακά· δράσαντι δ’ αἰσχρὰ δεινὰ
τἀπιτίμια. [δαίμων ἔδωκεν ὅστις ἐστί σοι βαρύς.] αἰαῖ,
ἰὼ Θρῄκης λογχοφόρον ἔνο‐ πλον εὔιππον Ἄρει κάτοχον
γένος. ἰὼ Ἀχαιοί. — ἰὼ Ἀτρεῖδαι. — βοὰν βοὰν ἀυτῶ, βοάν.
ὢ ἴτε· μόλετε πρὸς θεῶν. κλύει τις ἢ οὐδεὶς ἀρκέσει; τί
μέλλετε; γυναῖκες ὤλεσάν με, γυναῖκες αἰχμαλωτίδες· δεινὰ
δεινὰ πεπόνθαμεν. ὤμοι ἐμᾶς λώβας. ποῖ τράπωμαι, ποῖ
πορευθῶ; ἀμπτάμενος οὐράνιον ὑψιπετὲς ἐς μέλαθρον, Ὠαρίων
ἢ Σείριος ἔνθα πυρὸς φλογέας ἀφίη‐ σιν ὄσσων αὐγάς, ἢ
τὸν ἐς Ἀίδα μελάγχρωτα πορθμὸν ᾄξω τάλας; συγγνώσθ’, ὅταν
τις κρείσσον’ ἢ φέρειν κακὰ πάθῃ, ταλαίνης ἐξαπαλλάξαι
ζόης. κραυγῆς ἀκούσας ἦλθον· οὐ γὰρ ἥσυχος πέτρας ὀρείας
παῖς λέλακ’ ἀνὰ στρατὸν Ἠχὼ διδοῦσα θόρυβον· εἰ δὲ μὴ
Φρυγῶν πύργους πεσόντας ᾖσμεν Ἑλλήνων δορί, φόβον παρέσχεν
οὐ μέσως ὅδε κτύπος. ὦ φίλτατ’· ᾐσθόμην γάρ, Ἀγάμεμνον,
σέθεν φωνῆς ἀκούσας· εἰσορᾷς ἃ πάσχομεν; ἔα· Πολυμῆστορ·
ὦ δύστηνε, τίς σ’ ἀπώλεσεν; τίς ὄμμ’ ἔθηκε τυφλὸν
αἱμάξας κόρας, παῖδάς τε τούσδ’ ἔκτεινεν; ἦ μέγαν χόλον
σοὶ καὶ τέκνοισιν εἶχεν ὅστις ἦν ἄρα. Ἑκάβη με σὺν
γυναιξὶν αἰχμαλωτίσιν ἀπώλεσ’ — οὐκ ἀπώλεσ’, ἀλλὰ μειζόνως.
τί φῄς; σὺ τοὔργον εἴργασαι τόδ’, ὡς λέγει; σὺ τόλμαν,
Ἑκάβη, τήνδ’ ἔτλης ἀμήχανον; ὤμοι, τί λέξεις; ἦ γὰρ
ἐγγύς ἐστί που; σήμηνον, εἰπὲ ποῦ ’σθ’, ἵν’ ἁρπάσας
χεροῖν διασπάσωμαι καὶ καθαιμάξω χρόα. οὗτος, τί πάσχεις;
πρὸς θεῶν σε λίσσομαι, μέθες μ’ ἐφεῖναι τῇδε μαργῶσαν χέρα.
ἴσχ’· ἐκβαλὼν δὲ καρδίας τὸ βάρβαρον λέγ’, ὡς ἀκούσας σοῦ
τε τῆσδέ τ’ ἐν μέρει κρίνω δικαίως ἀνθ’ ὅτου πάσχεις τάδε.
λέγοιμ’ ἄν. ἦν τις Πριαμιδῶν νεώτατος, Πολύδωρος, Ἑκάβης
παῖς, ὃν ἐκ Τροίας ἐμοὶ πατὴρ δίδωσι Πρίαμος ἐν δόμοις
τρέφειν, ὕποπτος ὢν δὴ Τρωικῆς ἁλώσεως. τοῦτον κατέκτειν’·
ἀνθ’ ὅτου δ’ ἔκτεινά νιν, ἄκουσον, ὡς εὖ καὶ σοφῇ
προμηθίᾳ. ἔδεισα μὴ σοὶ πολέμιος λειφθεὶς ὁ παῖς Τροίαν
ἀθροίσῃ καὶ ξυνοικίσῃ πάλιν, γνόντες δ’ Ἀχαιοὶ ζῶντα
Πριαμιδῶν τινα Φρυγῶν ἐς αἶαν αὖθις ἄρειαν στόλον, κἄπειτα
Θρῄκης πεδία τρίβοιεν τάδε λεηλατοῦντες, γείτοσιν δ’ εἴη
κακὸν Τρώων, ἐν ᾧπερ νῦν, ἄναξ, ἐκάμνομεν. Ἑκάβη δὲ
παιδὸς γνοῦσα θανάσιμον μόρον λόγῳ με τοιῷδ’ ἤγαγ’, ὡς
κεκρυμμένας θήκας φράσουσα Πριαμιδῶν ἐν Ἰλίῳ χρυσοῦ· μόνον
δὲ σὺν τέκνοισί μ’ εἰσάγει δόμους, ἵν’ ἄλλος μή τις
εἰδείη τάδε. ἵζω δὲ κλίνης ἐν μέσῳ κάμψας γόνυ· πολλαὶ
δὲ χεῖρες, αἳ μὲν ἐξ ἀριστερᾶς, αἳ δ’ ἔνθεν, ὡς δὴ παρὰ
φίλῳ, Τρώων κόραι θάκους ἔχουσαι, κερκίδ’ Ἠδωνῆς χερὸς
ᾔνουν, ὑπ’ αὐγὰς τούσδε λεύσσουσαι πέπλους· ἄλλαι δὲ
κάμακα Θρῃκίαν θεώμεναι γυμνόν μ’ ἔθηκαν διπτύχου
στολίσματος. ὅσαι δὲ τοκάδες ἦσαν, ἐκπαγλούμεναι τέκν’ ἐν
χεροῖν ἔπαλλον, ὡς πρόσω πατρὸς γένοιντο, διαδοχαῖς
ἀμείβουσαι χερῶν· κᾆτ’ ἐκ γαληνῶν — πῶς δοκεῖς; —
προσφθεγμάτων εὐθὺς λαβοῦσαι φάσγαν’ ἐκ πέπλων ποθὲν κεντοῦσι
παῖδας, αἳ δὲ πολεμίων δίκην ξυναρπάσασαι τὰς ἐμὰς εἶχον
χέρας καὶ κῶλα· παισὶ δ’ ἀρκέσαι χρῄζων ἐμοῖς, εἰ μὲν
πρόσωπον ἐξανισταίην ἐμόν, κόμης κατεῖχον, εἰ δὲ κινοίην
χέρας, πλήθει γυναικῶν οὐδὲν ἤνυον τάλας. τὸ λοίσθιον δέ,
πῆμα πήματος πλέον, ἐξειργάσαντο δείν’· ἐμῶν γὰρ ὀμμάτων,
πόρπας λαβοῦσαι, τὰς ταλαιπώρους κόρας κεντοῦσιν, αἱμάσσουσιν·
εἶτ’ ἀνὰ στέγας φυγάδες ἔβησαν· ἐκ δὲ πηδήσας ἐγὼ θὴρ
ὣς διώκω τὰς μιαιφόνους κύνας, ἅπαντ’ ἐρευνῶν †τοῖχον ὡς
κυνηγέτης† βάλλων ἀράσσων. τοιάδε σπεύδων χάριν πέπονθα τὴν
σὴν πολέμιόν τε σὸν κτανών, Ἀγάμεμνον. ὡς δὲ μὴ μακροὺς
τείνω λόγους, εἴ τις γυναῖκας τῶν πρὶν εἴρηκεν κακῶς ἢ
νῦν λέγων ἔστιν τις ἢ μέλλει λέγειν, ἅπαντα ταῦτα συντεμὼν
ἐγὼ φράσω· γένος γὰρ οὔτε πόντος οὔτε γῆ τρέφει τοιόνδ’·
ὁ δ’ αἰεὶ ξυντυχὼν ἐπίσταται. μηδὲν θρασύνου μηδὲ τοῖς
σαυτοῦ κακοῖς τὸ θῆλυ συνθεὶς ὧδε πᾶν μέμψῃ γένος. [πολλαὶ
γὰρ ἡμῶν, αἳ μέν εἰσ’ ἐπίφθονοι, αἳ δ’ εἰς ἀριθμὸν τῶν
κακῶν πεφύκαμεν.] Ἀγάμεμνον, ἀνθρώποισιν οὐκ ἐχρῆν ποτε τῶν
πραγμάτων τὴν γλῶσσαν ἰσχύειν πλέον· ἀλλ’, εἴτε χρήστ’
ἔδρασε, χρήστ’ ἔδει λέγειν, εἴτ’ αὖ πονηρά, τοὺς λόγους
εἶναι σαθρούς, καὶ μὴ δύνασθαι τἄδικ’ εὖ λέγειν ποτέ.
σοφοὶ μὲν οὖν εἰσ’ οἱ τάδ’ ἠκριβωκότες, ἀλλ’ οὐ δύνανται
διὰ τέλους εἶναι σοφοί, κακῶς δ’ ἀπώλοντ’· οὔτις ἐξήλυξέ
πω. καί μοι τὸ μὲν σὸν ὧδε φροιμίοις ἔχει· πρὸς τόνδε δ’
εἶμι καὶ λόγοις ἀμείψομαι· ὃς φὴ|ς Ἀχαιῶν πόνον
ἀπαλλάσσων διπλοῦν Ἀγαμέμνονός θ’ ἕκατι παῖδ’ ἐμὸν
κτανεῖν. ἀλλ’, ὦ κάκιστε, πρῶτον οὔποτ’ ἂν φίλον τὸ
βάρβαρον γένοιτ’ ἂν Ἕλλησιν γένος οὐδ’ ἂν δύναιτο. τίνα
δὲ καὶ σπεύδων χάριν πρόθυμος ἦσθα; πότερα κηδεύσων τινὰ ἢ
συγγενὴς ὤν, ἢ τίν’ αἰτίαν ἔχων; ἢ σῆς ἔμελλον γῆς
τεμεῖν βλαστήματα πλεύσαντες αὖθις; τίνα δοκεῖς πείσειν τάδε;
ὁ χρυσός, εἰ βούλοιο τἀληθῆ λέγειν, ἔκτεινε τὸν ἐμὸν
παῖδα, καὶ κέρδη τὰ σά. ἐπεὶ δίδαξον τοῦτο· πῶς, ὅτ’
εὐτύχει Τροία, πέριξ δὲ πύργος εἶχ’ ἔτι πτόλιν, ἔζη τε
Πρίαμος Ἕκτορός τ’ ἤνθει δόρυ, τί δ’ οὐ τότ’, εἴπερ τῷδ’
ἐβουλήθης χάριν θέσθαι, τρέφων τὸν παῖδα κἀν δόμοις ἔχων
ἔκτεινας ἢ ζῶντ’ ἦλθες Ἀργείοις ἄγων; ἀλλ’ ἡνίχ’ ἡμεῖς
οὐκέτ’ ἐσμὲν ἐν φάει — καπνῷ δ’ ἐσήμην’ ἄστυ — πολεμίων
ὕπο, ξένον κατέκτας σὴν μολόντ’ ἐφ’ ἑστίαν. πρὸς τοῖσδε
νῦν ἄκουσον, ὡς φανῇς κακός. χρῆν σ’, εἴπερ ἦσθα τοῖς
Ἀχαιοῖσιν φίλος, τὸν χρυσὸν ὃν φὴ|ς οὐ σὸν ἀλλὰ τοῦδ’
ἔχειν δοῦναι φέροντα πενομένοις τε καὶ χρόνον πολὺν πατρῴας
γῆς ἀπεξενωμένοις· σὺ δ’ οὐδὲ νῦν πω σῆς ἀπαλλάξαι χερὸς
τολμᾷς, ἔχων δὲ καρτερεῖς ἔτ’ ἐν δόμοις. καὶ μὴν τρέφων
μὲν ὥς σε παῖδ’ ἐχρῆν τρέφειν σώσας τε τὸν ἐμόν, εἶχες
ἂν καλὸν κλέος· ἐν τοῖς κακοῖς γὰρ ἁγαθοὶ σαφέστατοι
φίλοι· τὰ χρηστὰ δ’ αὔθ’ ἕκαστ’ ἔχει φίλους. εἰ δ’
ἐσπάνιζες χρημάτων, ὃ δ’ εὐτύχει, θησαυρὸς ἄν σοι παῖς
ὑπῆρχ’ οὑμὸς μέγας· νῦν δ’ οὔτ’ ἐκεῖνον ἄνδρ’ ἔχεις
σαυτῷ φίλον, χρυσοῦ τ’ ὄνησις οἴχεται παῖδές τε σοί,
αὐτός τε πράσσεις ὧδε. σοὶ δ’ ἐγὼ λέγω, Ἀγάμεμνον, εἰ
τῷδ’ ἀρκέσεις, κακὸς φανῇ· οὔτ’ εὐσεβῆ γὰρ οὔτε πιστὸν
οἷς ἐχρῆν, οὐχ ὅσιον, οὐ δίκαιον εὖ δράσεις ξένον·
αὐτὸν δὲ χαίρειν τοῖς κακοῖς σὲ φήσομεν τοιοῦτον ὄντα . . .
δεσπότας δ’ οὐ λοιδορῶ. φεῦ φεῦ· βροτοῖσιν ὡς τὰ χρηστὰ
πράγματα χρηστῶν ἀφορμὰς ἐνδίδωσ’ ἀεὶ λόγων. ἀχθεινὰ μέν
μοι τἀλλότρια κρίνειν κακά, ὅμως δ’ ἀνάγκη· καὶ γὰρ
αἰσχύνην φέρει, πρᾶγμ’ ἐς χέρας λαβόντ’ ἀπώσασθαι τόδε.
ἐμοὶ δ’, ἵν’ εἰδῇς, οὔτ’ ἐμὴν δοκεῖς χάριν οὔτ’ οὖν
Ἀχαιῶν ἄνδρ’ ἀποκτεῖναι ξένον, ἀλλ’ ὡς ἔχῃς τὸν χρυσὸν
ἐν δόμοισι σοῖς. λέγεις δὲ σαυτῷ πρόσφορ’ ἐν κακοῖσιν ὤν.
τάχ’ οὖν παρ’ ὑμῖν ῥᾴδιον ξενοκτονεῖν· ἡμῖν δέ γ’
αἰσχρὸν τοῖσιν Ἕλλησιν τόδε. πῶς οὖν σε κρίνας μὴ ἀδικεῖν
φύγω ψόγον; οὐκ ἂν δυναίμην. ἀλλ’ ἐπεὶ τὰ μὴ καλὰ
πράσσειν ἐτόλμας, τλῆθι καὶ τὰ μὴ φίλα. οἴμοι, γυναικός,
ὡς ἔοιχ’, ἡσσώμενος δούλης ὑφέξω τοῖς κακίοσιν δίκην.
οὔκουν δικαίως, εἴπερ εἰργάσω κακά; οἴμοι τέκνων τῶνδ’
ὀμμάτων τ’ ἐμῶν, τάλας. ἀλγεῖς· τί δ’; ἦ ’μὲ παιδὸς οὐκ
ἀλγεῖν δοκεῖς; χαίρεις ὑβρίζουσ’ εἰς ἔμ’, ὦ πανοῦργε σύ;
οὐ γάρ με χαίρειν χρή σε τιμωρουμένην; ἀλλ’ οὐ τάχ’, ἡνίκ’
ἄν σε ποντία νοτὶς — μῶν ναυστολήσῃ γῆς ὅρους Ἑλληνίδος;
κρύψῃ μὲν οὖν πεσοῦσαν ἐκ καρχησίων. πρὸς τοῦ βιαίων
τυγχάνουσαν ἁλμάτων; αὐτὴ πρὸς ἱστὸν ναὸς ἀμβήσῃ ποδί.
ὑποπτέροις νώτοισιν ἢ ποίῳ τρόπῳ; κύων γενήσῃ πύρσ’
ἔχουσα δέργματα. πῶς δ’ οἶσθα μορφῆς τῆς ἐμῆς μετάστασιν;
ὁ Θρῃξὶ μάντις εἶπε Διόνυσος τάδε. σοὶ δ’ οὐκ ἔχρησεν
οὐδὲν ὧν ἔχεις κακῶν; οὐ γάρ ποτ’ ἂν σύ μ’ εἷλες ὧδε
σὺν δόλῳ. θανοῦσα δ’ ἢ ζῶσ’ ἐνθάδ’ ἐκπλήσω βίον; θανοῦσα·
τύμβῳ δ’ ὄνομα σῷ κεκλήσεται — μορφῆς ἐπῳδόν, ἢ τί, τῆς
ἐμῆς ἐρεῖς; κυνὸς ταλαίνης σῆμα, ναυτίλοις τέκμαρ. οὐδὲν
μέλει μοι σοῦ γέ μοι δόντος δίκην. καὶ σήν γ’ ἀνάγκη παῖδα
Κασάνδραν θανεῖν. ἀπέπτυσ’· αὐτῷ ταῦτα σοὶ δίδωμ’ ἔχειν.
κτενεῖ νιν ἡ τοῦδ’ ἄλοχος, οἰκουρὸς πικρά. μήπω μανείη
Τυνδαρὶς τοσόνδε παῖς. καὐτόν γε τοῦτον, πέλεκυν ἐξάρασ’
ἄνω. οὗτος σύ, μαίνῃ καὶ κακῶν ἐρᾷς τυχεῖν; κτεῖν’, ὡς
ἐν Ἄργει φόνια λουτρά σ’ ἀμμένει. οὐχ ἕλξετ’ αὐτόν,
δμῶες, ἐκποδὼν βίᾳ; ἀλγεῖς ἀκούων; οὐκ ἐφέξετε στόμα;
ἐγκλῄετ’· εἴρηται γάρ. οὐχ ὅσον τάχος νήσων ἐρήμων
αὐτὸν ἐκβαλεῖτέ που, ἐπείπερ οὕτω καὶ λίαν θρασυστομεῖ;
Ἑκάβη, σὺ δ’, ὦ τάλαινα, διπτύχους νεκροὺς στείχουσα θάπτε·
δεσποτῶν δ’ ὑμᾶς χρεὼν σκηναῖς πελάζειν, Τρῳάδες· καὶ γὰρ
πνοὰς πρὸς οἶκον ἤδη τάσδε πομπίμους ὁρῶ. εὖ δ’ ἐς
πάτραν πλεύσαιμεν, εὖ δὲ τἀν δόμοις ἔχοντ’ ἴδοιμεν τῶνδ’
ἀφειμένοι πόνων. ἴτε πρὸς λιμένας σκηνάς τε, φίλαι, τῶν
δεσποσύνων πειρασόμεναι μόχθων· στερρὰ γὰρ ἀνάγκη.