ξεῖνος Ἀταρνείτης τις ἀνείρετο Πιττακὸν οὕτω τὸν
Μυτιληναῖον, παῖδα τὸν Ὑρράδιον ἄττα γέρον, δοιός με καλεῖ
γάμος· ἡ μία μὲν δὴ νύμφη καὶ πλούτῳ καὶ γενεῇ κατ’ ἐμέ,
ἡ δ’ ἑτέρη προβέβηκε· τί λώιον; εἰ δ’ ἄγε σύμ μοι
βούλευσον, ποτέρην εἰς ὑμέναιον ἄγω. εἶπεν· ὁ δέ σκίπωνα,
γεροντικὸν ὅπλον, ἀείρας, ἠνίδε, κεῖνοί σοι πᾶν ἐρέουσιν
ἔπος. οἱ δ’ ἄρ’ ὑπὸ πληγῇσι θοὰς βέμβικας ἔχοντες
ἔστρεφον εὐρείῃ παῖδες ἐνὶ τριόδῳ. κείνων ἔρχεο, φησί,
μετ’ ἴχνια. χὡ μὲν ἐπέστη πλησίον· οἱ δ’ ἔλεγον· τὴν κατὰ
σαυτὸν ἔλα. ταῦτ’ ἀίων ὁ ξεῖνος· ἐφείσατο μείζονος οἴκου
δράξασθαι, παίδων κληδόνα συνθέμενος, τὴν δ’ ὀλίγην ὡς κεῖνος
ἐς οἰκίον ἤγετο νύμφην. οὕτω καὶ σύ γ’ ἰὼν τὴν κατὰ
σαυτὸν ἔλα. εἶπέ τις, Ἡράκλειτε, τεὸν μόρον, ἐς δέ με
δάκρυ ἤγαγεν, ἐμνήσθην δ’ ὁσσάκις ἀμφότεροι ἥλιον ἐν
λέσχῃ κατεδύσαμεν· ἀλλὰ σὺ μέν που, ξεῖν’ Ἁλικαρνησεῦ,
τετράπαλαι σποδιή· αἱ δὲ τεαὶ ζώουσιν ἀηδόνες, ᾗσιν ὁ
πάντων ἁρπακτὴς Ἀίδης οὐκ ἐπὶ χεῖρα βαλεῖ. [Ὀξεῖαι πάντῃ
περὶ τὸν τάφον εἰσὶν ἄκανθαι καὶ σκόλοπες· βλάψεις τοὺς
πόδας, ἢν προσίῃς·] Τίμων μισάνθρωπος ἐνοικέω. ἀλλὰ
πάρελθε οἰμώζειν εἴπας πολλά, πάρελθε μόνον. μὴ χαίρειν
εἵπῃς με, κακὸν κέαρ, ἀλλὰ πάρελθε· ἶσον ἐμοὶ χαίρειν
ἐστὶ τὸ μὴ σὲ γελᾶν. Τίμων, οὐ γὰρ ἔτ’ ἐσσί, τί τοι,
σκότος ἢ φάος ἐχθρόν; τὸ σκότος· ὑμέων γὰρ πλείονες εἰν
Ἀίδῃ. κόγχος ἐγώ, Ζεφυρῖτι, παλαίτερος ἀλλὰ σὺ νῦν με,
Κύπρι, Σεληναίης ἄνθεμα πρῶτον ἔχεις, ναυτίλος ὃς
πελάγεσσιν ἐπέπλεον, εἰ μὲν ἀῆται, τείνας οἰκείων λαῖφος
ἀπὸ προτόνων, εἰ δὲ Γαληναίη, λιπαρὴ θεός, οὖλος ἐρέσσων,
ποσσί νί??ν , ὥστ’ ἔργῳ τοὔνομα συμφέρεται, ἔστ’ ἔπεσον
παρὰ θῖνας Ἰουλίδας, ὄφρα γένωμαι σοὶ τὸ περίσκεπτον
παίγνιον, Ἀρσινόη, μηδέ μοι ἐν θαλάμῃσιν ἔθ’ ὡς πάρος,
εἰμί γὰρ ἄπνους, τίκτηται νοτερῆς ὤεον ἁλκυόνης. Κλεινίου
ἀλλὰ θυγατρὶ δίδου χάριν. οἶδε γὰρ ἐσθλὰ ῥέζειν καὶ
Σμύρνης ἐστὶν ἀπ’ Αἰολίδος. τοῦ Σαμίου πόνος εἰμὶ δόμῳ
ποτὲ θεῖον ἀοιδὸν δεξαμένου, κλείω δ’ Εὔρυτον, ὅσσ’
ἔπαθεν, καὶ ξανθὴν Ἰόλειαν, Ὁμήρειον δὲ καλεῦμαι γράμμα·
Κρεωφύλῳ, Ζεῦ φίλε, τοῦτο μέγα. στήλην μητρυιῆς, μικρὰν
λίθον, ἔστεφε κοῦρος, ὡς βίον ἠλλάχθαι καὶ τρόπον
οἰόμενος· ἡ δὲ τάφῳ κλινθέντα κατέκτανε παῖδα πεσοῦσα·
φεύγετε μητρυιῆς καὶ τάφον οἱ πρόγονοι. ἦλθε Θεαίτητος
καθαρὴν ὁδόν. εἰ δ’ ἐπὶ κισσὸν τὸν τεὸν οὐχ αὕτη, Βάκχε,
κέλευθος ἄλει, ἄλλων μὲν κήρυκες ἐπὶ βραχὺν οὔνομα καιρὸν
φθέγξονται, κείνου δ’ Ἑλλὰς ἀεὶ σοφίην. μικρή τις, Διόνυσε,
καλὰ πρήσσοντι ποιητῇ ῥῆσις· ὁ μὲν "νικῶ" φησὶ τὸ
μακρότατον, ᾦ δὲ σὺ μὴ πνεύσῃς ἐνδέξιος, ἤν τις ἔρηται
πῶς ἔβαλες"; φησί "σκληρὰ τὰ γιγνόμενα. τῷ μερμηρίξαντι τὰ
μὴ ἔνδικα τοῦτο γένοιτο τοὖπος· ἐμοὶ δ’, ὦναξ, ἡ
βραχυσυλλαβίη. τῇδε Σάων ὁ Δίκωνος Ἀκάνθιος ἱερὸν ὕπνον
κοιμᾶται. θνῄσκειν μὴ λέγε τοὺς ἀγαθούς. ἤν δίζῃ Τίμαρχον
ἐν Ἄιδος, ὄφρα πύθηαι ἤ τι περὶ ψυχῆς ἤ πάλι πῶς
ἔσεαι, δίζεσθαι φυλῆς Πτολεμαίδος υἱέα πατρὸς Παυσανίου·
δήεις δ’ αὐτὸν ἐν εὐσεβέων. σύντομος ἦν ὁ ξεῖνος· ὃ καὶ
στίχος οὐ μακρὰ λέξων Θῆρις Ἀρισταίου Κρής ἐπ’ ἐμοὶ
δολιχός. Κύζικον ἢν ἔλθῃς, ὀλίγος πόνος Ἱππακὸν εὑρεῖν
καὶ Διδύμην· ἀφανὴς οὔ τι γὰρ ἡ γενεή. καί σφιν ἀνιηρὸν
μὲν ἐρεῖς ἔπος, ἔμπα δὲ λέξαι τοῦθ’, ὅτι τὸν κείνων
ὧδ’ ἐπέχω Κριτίην. ἦ ῥ’ ὑπὸ σοὶ Χαρίδας ἀναπαύεται; εἰ
τὸν Ἀρίμμα τοῦ Κυρηναίου παῖδα λέγεις, ὑπ’ ἐμοί. ὦ
Χαρίδα, τί τὰ νέρθε; πολὺ σκότος. αἱ δ’ ἄνοδοι τί; ψεῦδος.
ὁ δὲ Πλούτων; μῦθος. ἀπωλόμεθα. οὗτος ἐμὸς λόγος ὔμμιν
ἀληθινός· εἰ δὲ τὸν ἡδὺν βούλει, Πελλαίου βοῦς μέγας εἰν
Ἀίδῃ. δαίμονα τίς δ’ εὖ οἶδε τὸν αὔριον; ἁνίκα καὶ σέ
Χάρμι, τὸν ὀφθαλμοῖς χθιζὸν ἐν ἁμετέροις τᾷ ἑτέρᾳ
κλαύσαντες ἐθάπτομεν· οὐδὲν ἐκείνου εἶδε πατὴρ Διοφῶν
χρῆμ’ ἀνιαρότερον. Τιμονόη. τίς δ’ ἐσσί; μὰ δαίμονας, οὔ σ’
ἂν ἐπέγνων, εἰ μὴ Τιμοθέου πατρὸς ἐπῆν ὄνομα στήλῃ καὶ
Μήθυμνα, τεὴ πὸηις. ἦ μέγα φημὶ χῆρον ἀνιᾶσθαι σὸν πόσιν
Εὐθυμένη. Κρηθίδα τὴν πολύμυθον, ἐπισταμένην καλὰ παίζειν
δίζηνται Σαμίων πολλάκι θυγατέρες, ἡδίστην συνέριθον ἀεὶ
λάλον· ἡ δ’ ἀποβρίξει ἐνθάδε τὸν πάδαις ὕπνον ὀφειλόμενον.
ὤφελε μηδ’ ἐγένοντο θοαὶ νέες· οὐ γὰρ ἂν ἡμεῖς παῖδα
Διοκλείδου Σώπολιν ἐστένομεν. νῦν δ’ ὁ μὲν εἰν ἁλί που
φέρεται νέκυς, ἀντὶ δ’ ἐκείνου οὔνομα καὶ κενεὸν σῆμα
παρερχόμεθα. Νάξιος οὐκ ἐπὶ γῆς ἔθανεν Λύκος, ἀλλ’ ἐνὶ
πόντῳ ναῦν ἅμα καὶ ψυχὴν εἶδεν ἀπολλυμένην, ἔμπορος
Αἰγίνηθεν ὅτ’ ἔπλεε. χὠ μὲν ἐν ὑγρῇ νεκρός, ἐγὼ δ’
ἄλλως οὔνομα τύμβος ἔχων κηρύσσω πανάληθες ἔπος τόδε
φεῦγε θαλάσσῃ συμμίσγειν ἐρίφων, ναυτίλε, δυομἐνων. Δωδεκέτη
τὸν παῖδα πατὴρ ἀπέθηκε Θίλιππος ἐνθάδε, τὴν πολλὴν
ἐλπίδα, Νικοτέλην. Ἠῷοι Μελάνιππον ἐθάπτομεν, ἠελίου δὲ
δυομένου Βασιλὼ κάτθανε παρθενικὴ αὐτοχερί· ζώειν γὰρ
ἀδελφεὸν ἐν πυρὶ θεῖσα οὐκ ἔτλη. δίδυμον δ’ οἶκος ἐσεῖδε
κακὸν πατρὸς Ἀριστίπποιο, κατήφησεν δὲ Κυρήνη πᾶσα τὸν
εὔτεκνον χῆρον ἰδοῦσα δόμον. ὅστις ἐμὸν παρὰ σῆμα φέρεις
πόδα, Καλλιμάχου με ἴσθι Κυρηναίου παῖδά τε καὶ γενέτην.
εἰδείης δ’ ἄμφω κεν· ὁ μέν κοτε πατρίδος ὅπλων ἦρξεν, ὁ δ’
ἤεισεν κρέσσονα βασκανίης· οὐ νέμεσις· Μοῦσαι γὰρ ὅσους
ἴδον ὄμματι παῖδας μὴ λοξῷ, πολιοὺς οὐκ ἀπέθεντο φίλους.
Ἀστακίδην τὸν Κρῆτα τὸν αἰπόλον ἥρπασε Νύμφη ἐξ ὄρεος,
καὶ νῦν ἱερὸς Ἀστακίδης. οὐκέτι Δικταίῃσιν ὑπὸ δρυσίν,
οὐκέτι Δάφνιν ποιμένες, Ἀστακίδην δ’ αἰὲν ἀεισόμεθα. εἴπας
"Ἥλιε χαῖρε" Κλεόμβροτος Ὡμβρακιώτης ἥλατ’ ἀφ’ ὑψηλοῦ
τείχεος εἰς Ἀίδην, ἄξιον οὐδὲν ἰδὼν θανάτου κακόν, ἀλλά
Πλάτωνος ἓν τὸ περὶ ψυχῆς γράμμ’ ἀναλεξάμενος. ἥρως
Ἠετίωνος ἐπίσταθμος Ἀμφιπολίτεω ἵδρυμαι μικρῷ μικρὸς ἐπὶ
προθύρῳ λοξὸν ὄφιν καὶ μοῦνον ἔχων ξίφος· ἀνδρὶ δ’
Ἐπειῷ θυμωθεὶς πεζὸν κἀμὲ παρῳκίσατο. ὤμοσε Καλλίγνωτος
Ἰωνίδι μήποτ’ ἐκείνης ἕξειν μήτε φίλον κρέσσονα μήτε
φίλην. ὤμοσεν· ἀλλὰ λέγουσιν ἀληθέα τοὺς ἐν ἔρωτι ὅρκους
μὴ δύνειν οὔατ’ ἐς ἀθανάτων. νῦν δ’ ὁ μὲν ἀρσενικῷ
θέρεται πυρί· τῆς δὲ ταλαίνης νύμφης ὡς Μεγαρέων οὐ λόγος
οὐδ’ ἀριθμός. εἶχον ἀπὸ σμικρῶν ὀλίγον βίον οὔτε τι
δεινὸν ῥέζων οὔτ’ ἀδικῶν οὐδένα. γαῖα φίλη, Μικύλος εἴ
τι πονηρὸν ἐπῄνεσα, μήτε σὺ κούφη γίνεο μήτ’ ἄλλοι
δαίμονες οἴ μ’ ἔχετε. Ἡσιόδου τό τ’ ἄεισμα καὶ ὁ τρόπος·
οὐ τὸν ἀοιδὸν ἔσχατον, ἀλλ’ ὀκνέω μὴ τὸ μελιχρότατον τῶν
ἐπέων ὁ Σολεὺς ἀπεμάζατο· χαίρετε λεπταὶ ῥήσιες, Ἀρήτου
σύντονος ἀγρυπνίη. ἐχθαίρω τό ποίημα τὸ κυκλικόν, οὐδὲ
κελεύθῳ χαίρω τίς πολλοὺς ὧδε φέρει, μισῶ καὶ περίφοιτον
ἐρώμενον, οὐδ’ ἀπὸ κρήνης πίνω· σικχαίνω πάντα τὰ δημόσια.
Λυσανίη, σὺ δὲ ναιχὶ καλὸς καλός—ἀλλὰ πρὶν εἰπεῖν τοῦτο
σαφῶς Ἠχώ, φησί τις ἄλλος ἔχει. ἔγχει καὶ πάλιν εἰπὲ
Διοκλέος. οὐδ’ Ἀχελῷος κείνου τῶν ἱερῶν αἰσθάνεται κυάθων.
καλὸς ὁ παῖς, Ἀχελῷε, λίην καλός, εἰ δέ τις οὐχὶ
φησίν—ἐπισταίμην μοῦνος ἐγὼ τὰ καλά. Θεσσαλικὲ Κλεόνικε,
τάλαν, τάλαν, οὐ μὰ τὸν ὀξὺν ἥλιον, οὐκ ἔγνων· σχέτλιε,
ποῦ γέγονας; ὀστέα σοὶ καὶ μοῦνον ἔτι τρίχες· ἦ ῥά σε
δαίμων οὑμὸς ἔχει, χαλεπῇ δ’ ἤντεο θευμορίῃ; ἔγνων·
Εὐξίθεός σε συνήρπασε, καὶ σὺ γὰρ ἐλθὼν τὸν καλόν, ὦ
μοχθήρ’, ἔβλεπες ἀμφοτέροις. Ὡγρευτής, Ἐπίκυδες, ἐν οὔρεσι
πάντα λαγωὸν διφᾷ καὶ πάσης ἴχνια δορκαλίδος στείβῃ καὶ
νιφετῷ κεχρημένος, ἢν δέ τις εἴπῃ τῆ, τόδε βέβληται
θηρίον, οὐκ ἔλαβεν. χοὐμὸς ἔρως τοιόσδε· τὰ γὰρ φεύγοντα
διώκειν οἶδε, τὰ δ’ ἐν μέσσῳ κείμενα παρπέτεται. Οἶδ’ ὅτι
μοι πλούτου κενεαὶ κενεαὶ χέρες, ἀλλά, Μένιππε, μὴ λέγε πρὸς
Χαρίτων τοὐμὸν ὄνειρον ἐμοί. ἀλγέω τήν διὰ παντὸς ἔπος
τόδε πικρὸν ἀκούων· ναὶ φίλε, τῶν παρὰ σοῦ τοῦτ’
ἀνεραστότατον. Ἄρτεμι, τὶν τόδ’ ἄγαλμα Φιληρατὶς εἵσατο
τῇδε· ἀλλὰ σὺ μὲν δέξαι, πότνια, τὴν δὲ σάω. τίν με,
λεοντάγχ’ ὦνα συοκτόνε, φήγινον ὄζον θῆκε "τίς;" Ἀρχῖνος.
"ποῖος;" ὁ Κρής. δέχομαι. Βαττιάδεω παρὰ σῆμα φέρεις πόδας
εὖ μέν ἀοιδὴν εἰδότος, εὖ δ’ οἴνῳ καίρια συγγελάσαι. ὁ
Λύκτιος Μενίτας τὰ τόξα ταῦτ’ ἐπειπὼν ἔθηκε τῆ, κέρας τοι
δίδωμι καὶ φαρέτρην, Σάραπι· τοὺς δ’ ὀιστοὺς ἔχουσιν
Ἑσπερῖται. τὰ δῶρα τἀφροδίτῃ Σῖμον ἡ περίφοιτος, εἰκόν’
αὑτῆς, ἔθηκε τήν τε μίτρην ἣ μαστοὺς ἐφίλησε τόν τε
πανόν, αὐτοὺς θ’ οὕς ἐφόρει τάλαινα θύρσους. Δήμητρι τῇ
Πυλαίῃ τῇ τοῦτον οὑκ Πελασγῶν Ἀκρίσιος τὸν νηὸν ἐδείματο,
ταῦθ’ ὁ Ναυκρατίτης καὶ τῇ κάτω θυγατρὶ τὰ δῶρα Τιμόδημος
εἵσατο τῶν κερδέων δεκατεύματα· καὶ γὰρ εὔξαθ’ οὕτως.
Ἱερέη Δήμητρος ἐγώ ποτε καὶ πάλιν Καβείρων, ὦνερ, καὶ
μετέπειτα Δινδυμήνης ἡ γρῆυς γενόμην, ἡ νῦν κόνις, ἡ )ν
[ὄτλοις Ἐλευθοῦς] πολλῶν προστασίη νέων γυναικῶν. καί μοι
τέκν’ ἐγένοντο δύ’ ἄρσενα, κἠπέμυσ’ ἐκείνων εὐγήρως ἐνὶ
χερσίν· ἕρπε χαίρων. ἥμισύ μευ ψυχῆς ἔτι τὸ πνέον, ἥμισυ
δ’ οὐκ οἶδ’ εἴτ’ Ἔρος εἴτ’ Ἀίδης ἥρπασε, πλὴν ἀφανές.
ἦ ῥά τιν’ ἐς παίδων πάλιν ᾤιχετο; καὶ μὲν ἀπεῖπον
πολλάκι τὴν δρῆστιν μὴ ὑποδέχεσθε νέοι. οὖ τις συνδιφήσον·
ἐκεῖσε γὰρ ἡ λιθόλευστος κείνη καὶ δύσερως οἶδ’ ὅτι που
στρέφεται. εἰ μὲν ἑκών, Ἀρχῖν’, ἐπεκώμασα, μυρία μέμφου,
εἰ δ’ ἄκων ἥκω, τὴν προπέτειαν ἔα. ἄκρητος καὶ Ἔρως μ’
ἠνάγκασαν, ὧν ὁ μὲν αὐτῶν εἷλκεν, ὁ δ’ οὐκ εἴα τὴν
προπέτειαν ἐᾶν. ἐλθὼν δ’ οὐκ ἐβόησα, τίς ἢ τίνος, ἀλλ’
ἐφίλησα τὴν φλιήν· εἰ τοῦτ’ ἔστ’ ἀδίκημ’, ἀδικέω. ἕλκος
ἔχων ὁ ξεῖνος ἐλάνθανεν· ὡς ἀνιηρὸν πνεῦμα διὰ στηθέων
(εἶδες ; ) ἀνηγάγετο, τὸ τρίτον ἡνίκ’ ἔπινε, τὰ δὲ ῥόδα
φυλλοβολεῦντα τὠνδρὸς ἀπὸ στεφάνων πάντ’ ἐγένοντο χαμαί·
ὤπτηται μέγα δή τι· μὰ δαίμονας οὐκ ἀπὸ ῥυσμοῦ εἰκάζω,
φωρὸς δ’ ἴχνια φὼρ ἔμαθον. ἔστι τι ναὶ τὸν Πᾶνα
κεκρυμμένον, ἔστι τι ταύτῃ ναὶ μὰ Διώνυσον πῦρ ὑπὸ τῇ
σποδιῇ· οὐ θαρσέω· μὴ δή με περίπλεκε. πολλάκι λήθει τοῖχον
ὑποτρώγων ἡσύχιος ποταμός· τῶ καὶ νῦν δείδοικα, Μενέξενε,
μή με παρεισδὺς οὗτος ὁ σιγέρπης εἰς τὸν ἔρωτα βάλῃ.
Ληφθήσει, περίφευγε, Μενέκρατες εἶπα Πανήμου εἰκάδι, καὶ
Λώιου τῇ τίνι ; τῇ δεκάτῃ ἦλθεν ὁ βοῦς ὑπ’ ἄροτρον
ἑκούσιος. εὖ γ’ ἐμὸς Ἑρμῆς, εὖ γ’ ἐμός· οὐ παρὰ τὰς
εἴκοσι μεμφόμεθα. ὡς ἀγαθὰν Πολύφαμος ἀνεύρετο τὰν
ἐπαοιδὰν τὠραμένῳ· ναὶ Γᾶν, οὐκ ἀμαθὴς ὁ Κύκλωψ· αἱ
Μοῦσαι τὸν ἔρωτα κατισχναίνοντι, Φίλιππε· ἦ πανακὲς πάντων
φάρμακον ἁ σοφία. τοῦτο, δοκέω, χἀ λιμὸς ἔχει μόνον ἐς τὰ
πονηρὰ τὠγαθόν· ἐκκόπτει τὰν φιλόπαιδα νόσον. ἔσθ’ ἁμῖν
χἄκαστά σ’ ἀφειδέα ποττὸν Ἔρωτα· τουτί, παῖ, κείρευ τὰ
πτερὰ παιδάριον, οὐδ’ ὅσον ἀττάραγόν τυ δεδοίκαμες· αἱ γὰρ
ἐπῳδαὶ οἴκοι τῶ χαλεπῶ τραύματος ἀμφότεραι. τὴν ἁλίην
Εὔδημος, ἑφ’ ἧς ἅλα λιτὸν ἐπέσθων χειμῶνας μεγάλους
ἐξέφυγεν δανέων, θῆκε θεοῖς Σαμόθρᾳξι λέγων ὅτι τήνδε κατ’
εὐχήν, ὦ λαοί, σωθεὶς ἐξ ἁλὸς ὧδ’ ἔθετο. Εὐμαθίην
ᾐτεῖτο διδοὺς ἐμὲ Σῖμος ὁ Μίκκου ταῖς Μούσαις· αἱ δὲ
Γλαῦκος ὅκως ἔδοσαν ἀντ’ ὀλίγου μέγα δῶρον. ἐγὼ δ’ ἀνὰ
τῇδε κεχηνὼς κεῖμαι τοῦ Σαμίου διπλόον ὁ τραγικὸς παιδαρίων
Διόνυσος ἐπήκοος· οἱ δὲ λέγουσιν ἱερὸς ὁ πλόκαμος τοὐμὸν
ὄνειαρ ἐμοί. τῆς Ἀγοράνακτός με λέγε, ξένε, κωμικὸν ὄντως
ἀγκεῖσθαι νίκης μάρτυρα τοῦ Ῥοδίου Πάμφιλον, οὐχ ἕν’
ἔρωτι δεδαγμένον, ἥμισυ δ’ ὀπτῇ ἰσχάδι καὶ λύχνοις
Ἴσιδος εἰδόμενον. τὴν Φρυγίην Αἴσχρην, ἀγαθὸν γάλα, πᾶσιν
ἐν ἐσθλοῖς Μίκκος καὶ ζωὴν οὖσαν ἐγηροκόμει καὶ φθιμένην
ἀνέθηκεν ἐπεσσομένοισιν ὁρᾶσθαι, ἡ γρῆυς μαστῶν ὡς ἀπέχει
χἀριτας. τέσσαρες αἱ Χάριτες· ποτὶ γὰρ μία ταῖς τρισὶ τήναις
ἄρτι ποτεπλάσθη κἤτι μύροισι νοτεῖ. εὐαίων ἐν πᾶσιν
ἀρίζαλος Βερενίκα, ἇς ἄτερ οὐδ’ αὐταὶ ταὶ Χάριτες
Χάριτες. τὸν τὸ καλὸν μελανεῦντα Θεόκριτον, εἰ μὲν ἔμ’
ἔχθει, τετράκι μισοίης, εἰ δὲ φιλεῖ, φιλέοις· ναιχὶ πρὸς
εὐχαίτεω Γανυμήδεος, οὐράνιε Ζεῦ, καὶ σύ ποτ’
ἠράσθης—οὐκέτι μακρὰ λέγω. καὶ πάλιν, Εἰλήθυια, Λυκαινίδος
ἐλθὲ καλεύσης εὔλοχος ὠδίνων ὧδε οὺν εὐτοκίῃ, ὡς τόδε
νῦν μέν, ἄνασσα, κόρης ὕπερ, ἀντὶ δὲ παιδὸς ὕστερον
εὐώδης ἄλλο τι νηὸς ἔχοι. τὸ χρέος ὡς ἀπέχεις, Ἀσκληπιέ,
τὸ πρὸ γυναικὸς Δημοδίκης Ἀκέσων ὤφελεν εὐξάμενος,
γινώσκειν· ἢν δ’ ἆρα λάθῃ, πάλι καί μιν ἀπαιτῇς, φησὶ
παρέξεσθαι μαρτυρίην ὁ πίναξ. τῷ με Κανωπίτᾳ Καλλίστιον
εἴκοσι μύξαις πλούσιον ἁ Κριτίου λύχνον ἔθηκε θεῷ
εὐξαμένα περὶ παιδὸς Ἀπελλίδος· ἐς δ’ ἐμὰ φέγγη ἀθρήσας
φάσεις "Ἕσπερε πῶς ἔπεσες;" φησὶν ὅ με στήσας Εὐαίνετος
(οὐ γὰρ ἔγωγε γινώσκὠ νίκης ἀντί με τῆς ἰδίης ἀγκεῖσθαι
χάλκειον ἀλέκτορα Τυνδαρίδῃσι· πιστεύω Φαίδρου παιδὶ
Φιλοξενίδεω. Ἰναχίης ἕστηκεν ἐν Ἴσιδος ἡ Θάλεω παῖς
Αἰσχυλὶς Εἰρήνης μητρὸς ὑποσχεσίῃ. τίς, ξένος ὦ ναυηγέ;
Λεόντιχος ἐνθάδε νεκρὸν εὗρεν ἐπ’ αἰγιαλοῦ, χῶσε δὲ τῷδε
τάφῳ δακρύσας ἐπίκηρον ἑὸν βίον· οὐδὲ γὰρ αὐτὸς ἥσυχον,
αἰθυίῃ δ’ ἶσα θαλασσοπορεῖ. εὐδαίμων ὅτι τἄλλα μανεὶς
ὡρχαῖος Ὀρέστας Λευκαρέτα τὰν μὰν οὐκ ἐμάνη μανίαν οὐδ’
ἔλαβ’ ἐξέτασιν τῶ Φωκέος ἅτις ἐλέγχει τὸν φίλον· ἀλλ’ αἰ
χἢν δρᾶμ’ ἐδίδαξε μόνον, ἦ τάχα κα τὸν ἑταῖρον ἀπώλεσε
τοῦτο ποήσας— κἠγὼ τὼς πολλὼς οὐκέτ’ ἔχω Πυλάδας. οἵτινες
Ἀλείοιο παρέρπετε σῆμα Κίμωνος, ἴστε τὸν Ἱππαίου παῖδα
παρερχόμενοι. Αἴνιε καὶ σὺ γὰρ ὧδε Μενέκρατες οὐκ ἐπὶ
πουλὺ ἦσθα· τί σε, ξείνων λῷστε, κατειργάσατο; ἦ ῥα τὸ
καὶ Κένταυρον; ὅ μοι πεπρωμένος ὕπνος ἦλθεν, ὁ δὲ τλήμων
οἶνος ἔχει πρόφασιν. Κυνθιάδες θαρσεῖτε, τὰ γὰρ τοῦ Κρητὸς
Ἐχέμμα καῖται ἐν Ὀρτυγίῃ τόξα παρ’ Ἀρτέμιδι, οἷς ὑμέων
ἐκένωσεν ὄρος μέγα· νῦν δὲ πέπαυται, αἶγες, ἐπεὶ σπονδὰς
ἡ θεὸς εἰργάσατο. οὕτως ὑπνώσαις, Κωνώπιον, ὡς ἐμὲ ποιεῖς
κοιμᾶσθαι ψυχροῖς τοῖσδε παρὰ προθύροις. οὕτως ὑπνώσαις,
ἀδικωτάτη, ὡς τὸν ἐραστὴν κοιμίζεις, ἐλέου δ’ οὐδ’ ὄναρ
ἠντίασας. γείτονες οἰκτείρουσι, σὺ δ’ οὐδ’ ὄναρ. ἡ πολιὴ
δὲ αὐτίκ’ ἀναμνήσει ταῦτά σε πάντα κόμη.