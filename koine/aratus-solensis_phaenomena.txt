ἐκ Διὸς ἀρχώμεσθα, τὸν οὐδέποτ’ ἄνδρες ἐῶμεν ἄρρητον·
μεσταὶ δέ Διὸς πᾶσαι μὲν ἀγυιαί, πᾶσαι δ’ ἀνθρώπων ἀγοραί,
μεστὴ δὲ θάλασσα καὶ λιμένες· πάντη δὲ Διὸς κεχρήμεθα
πάντες. τοῦ γάρ καὶ γένος εἰμέν· ὁ δ’ ἤπιος ἀνθρώποισιν
δεξιὰ σημαίνει, λαοὺς δ’ ἐπὶ ἔργον ἐγείρει, μιμνῄσκων
βιότοιο, λέγει δ’ ὅτε βῶλος ἀρίστη βουσί τε καὶ μακέλῃσι,
λέγει δ’ ὅτε δεξιαὶ ὧραι καὶ φυτὰ γυρῶσαι καὶ σπέρματα
πάντα βαλέσθαι. αὐτὸς γὰρ τά γε σήματ’ ἐν οὐρανῷ
ἐστήριξεν, ἄστρα διακρίνας, ἐσκέψατο δ’ εἰς ἐνιαυτὸν
ἀστέρας οἵ κε μάλιστα τετυγμένα σημαίνοιεν ἀνδράσιν ὡράων,
ὄφρ’ ἔμπεδα πάντα φύωνται. τῶ μιν ἀεὶ πρῶτόν τε καὶ
ὕστατον ἱλάσκονται. χαῖρε, πάτερ, μέγα θαῦμα, μέγ’
ἀνθρώποισιν ὄνειαρ, αὐτὸς καὶ προτέρη γενεή. Χαίροιτε δὲ
Μοῦσαι μειλίχιαι μάλα πᾶσαι· ἐμοί γε μὲν ἀστέρας εἰπεῖν
ᾗ θέμις εὐχομένῳ τεκμήρατε πᾶσαν ἀοιδήν. οἱ μὲν ὁμῶς
πολέες τε καὶ ἄλλυδις ἄλλοι ἐόντες οὐρανῷ ἕλκονται πάντ’
ἤματα συνεχὲς αἰεί· αὐτὰρ ὅ γ’ οὐδ’ ὀλίγον μετανίσσεται,
ἀλλὰ μάλ’ αὕτως ἄξων αἰὲν ἄρηρεν, ἔχει δ’ ἀτάλαντον
ἁπάντη μεσσηγὺς γαῖαν, περὶ δ’ οὐρανὸν αὐτὸν ἀγινεῖ. καί
μιν πειραίνουσι δύω πόλοι ἀμφοτέρωθεν· ἀλλ’ ὁ μὲν οὐκ
ἐπίοπτος, ὁ δ’ ἀντίος ἐκ βορέαο ὑψόθεν ὠκεανοῖο· δύς δέ
μιν ἀμφὶς ἔχουσαι Ἄρκτοι ἅμα τροχόωσι, τὸ δὴ καλέονται
ἅμαξαι. αἱ δ’ ἤτοι κεφαλὰς μὲν ἐπ’ ἰξύας αἰέν ἔχουσιν
ἀλλήλων, αἰεὶ δέ κατωμάδιαι φορέονται, ἔμπαλιν εἰς ὤμους
τετραμμέναι. εἰ ἐτεὸν δή, Κρήτηθεν κεῖναί γε Διὸς μεγάλου
ἰότητι οὐρανὸν εἰσανέβησαν, ὅ μιν τότε κουρίζοντα Δίκτῳ
ἐν εὐώδει, ὄρεος σχεδὸν Ἰδαίοιο, ἄντρῳ ἐγκατέθεντο καὶ
ἔτρεφον εἰς ἐνιαυτόν, Δικταῖοι Κούρητες ὅτε Κρόνον
ἐψεύδοντο. καὶ τὴν μὲν Κυνόσουραν ἐπίκλησιν καλέουσιν, τὴν
δ’ ἑτέρην Ἑλίκην. Ἑλίκῃ γε μὲν ἄνδρες Ἀχαιοὶ εἰν ἁλὶ
τεκμαίρονται ἵνα χρὴ νῆας ἀγινεῖν, τῇ δ’ ἄρα Φοίνικες
πίσυνοι περόωσι θάλασσαν. ἀλλ’ ἡ μὲν καθαρὴ καὶ
ἐπιφράσσασθαι ἑτοίμη πολλὴ φαινομένη Ἑλίκη πρώτης ἀπὸ
νυκτός· ἡ δ’ ἑτέρη ὀλίγη μέν, ἀτὰρ ναύτῃσιν ἀρείων·
μειοτέρῃ γὰρ πᾶσα περιστρέφεται στροφάλιγγι· τῇ καὶ Σιδόνιοι
ἰθύντατα ναυτίλλονται. τὰς δέ δῑ ἀμφοτέρας οἵη ποταμοῖο
ἀπορρώξ εἰλεῖται μέγα θαῦμα, δράκων, περί τ’ ἀμφί τ’ ἐαγώς
μυρίος· αἱ δ’ ἄρα οἱ σπείρης ἑκάτερθε φέρονται ἄρκτοι,
κυανέου πεφυλαγμέναι ὠκεανοῖο. αὐτὰρ ὅ γ’ ἄλλην μὲν νεάτῃ
ἐπιτείνεται οὐρῇ, ἄλλην δέ σπείρῃ περιτέμνεται. ἡ μέν οἱ
ἄκρη οὐρὴ πὰρ κεφαλὴν Ἑλίκης ἀποπαύεται Ἄρκτου· σπείρῃ
δ’ ἐν Κυνόσουρα κάρη ἔχει· ἡ δέ κατ’ αὐτὴν εἰλεῖται
κεφαλὴν καί οἱ ποδὸς ἔρχεται ἄχρις, ἐκ δ’ αὖτις παλίνορσος
ἀνατρέχει. οὐ μέν ἐκείνῃ οἰόθεν οὐδ’ οἶος κεφαλῇ
ἐπιλάμπεται ἀστήρ, ἀλλὰ δύο κροτάφοις, δύο δ’ ὄμμασιν·
εἷς δ’ ὑπένερθεν ἐσχατιὴν ἐπέχει γένυος δεινοῖο δέ πάμπαν
ἔοικεν λοξὸν δ’ ἐστὶ κάρη, νεύοντι δὲ πάμπαν ἔοικεν ἄκρην
εἰς Ἑλίκης οὐρήν· μάλα δ’ ἐστὶ κατ’ ἰθύ καὶ στόμα καὶ
κροτάφοιο τὰ δεξιὰ νειάτῳ οὐρῇ. κείνη που κεφαλὴ τῇ
νίσσεται, ἧχί περ ἄκραι μίσγονται δύσιές τε καὶ ἀντολαὶ
ἀλλήλῃσιν. Τῇδ’ αὐτοῦ μογέοντι κυλίνδεται ἀνδρὶ ἐοικὸς
εἴδωλον. τὸ μέν οὔτις ἐπίσταται ἀμφαδὸν εἰπεῖν, οὐδ’
ὅτινι κρέμαται κεῖνος πόνῳ, ἀλλά μιν αὕτως ἐγγόνασιν
καλέουσι. τὸ δ’ αὖτ’ ἐν γούνασι κάμνον ὀκλάζοντι ἔοικεν·
ἀπ’ ἀμφοτέρων δέ οἱ ὤμων χεῖρες ἀείρονται· τάνυταί γε μέν
ἄλλυδις ἄλλη ὅσσον ἐς ὀργυιήν· μέσσῳ δ’ ἐφύπερθε καρήνῳ
δεξιτεροῦ ποδὸς ἄκρον ἔχει σκολιοῖο Δράκοντος. αὐτοῦ
κἀκεῖνος στέφανος, τὸν ἀγανὸς ἔθηκεν σῆμ’ ἔμεναι Διόνυσος
ἀποιχομένης Ἀριάδνης, νώτῳ ὑποστρέφεται κεκμηότος Εἰδώλοιο.
νώτῳ μὲν Στέφανος πελάει, κεφαλῇ γε μὲν ἄκρῃ σκέπτεο πὰρ
κεφαλὴν Ὀφιούχεον, ἐκ δ’ ἄρ’ ἐκείνης αὐτὸν ἐπιφράσσαιο
φαεινόμενον Ὀφιοῦχον· τοῖοί οἱ κεφαλῇ ὑποκείμενοι ἀγλαοὶ
ὦμοι εἴδονται· κεῖνοί γε καὶ ἂν διχόμηνι σελήνῃ εἰσωποὶ
τελέθοιεν· ἀτὰρ χέρες οὐ μάλα ἶσαι· λεπτὴ γὰρ καὶ τῇ καὶ
τῇ ἐπιδέδρομεν αἴγλη. ἀλλ’ ἔμπης κἀκεῖναι ἐπόψιαι· οὐ
γὰρ ἐλαφραί· ἀμφότεραι δ’ Ὄφιος πεπονήαται, ὅς ῥά τε
μέσσον δινεύει Ὀφιοῦχον· ὁ δ’ ἐμμενές εὖ ἐπαρηρὼς ποσσὶν
ἐπιθλίβει μέγα θηρίον ἀμφοτέροισιν, σκορπίον, ὀφθαλμῷ τε
καὶ ἐν θώρηκι βεβηκὼς ὀρθός. ἀτάρ οἱ ὄφις γε δύω
στρέφεται μετὰ χερσίν, δεξιτερῇ ὀλίγος, σκαιῇ γε μὲν ὑψόθι
πολλός. καὶ δή οἱ Στεφάνῳ παρακέκλιται ἄκρα γένεια, νειόθι
δὲ σπείρης μεγάλας ἐπιμαίεο χηλάς. ἀλλ’ αἱ μέν φαέων
ἐπιδευέες, οὐδὲν ἀγαυαί. ἐξόπιθεν δ’ Ἑλίκης φέρεται
ἐλάοντι ἐοικὼς Ἀρκτοφύλαξ, τόν ῥ’ ἄνδρες ἐπικλείουσι
βοώτην, οὕνεχ’ ἁμαξαίης ἐπαφώμενος εἴδεται Ἄρκτου. καὶ
μάλα πᾶς ἀρίδηλος· ὑπὸ ζώνῃ δέ οἱ αὐτὸς ἐξ ἄλλων
Ἀρκτοῦρος ἑλίσσεται ἀμφαδὸν ἀστήρ. ἀμφοτέροισι δὲ ποσσὶν
ὕπο σκέπτοιο Βοώτεω παρθένον, ἥ ῥ’ ἐν χερσὶ φέρει Στάχυν
αἰγλήεντα. εἴτ’ οὖν Ἀστραίου κείνη γένος, ὅν ῥά τέ
φασιν ἄστρων ἀρχαῖον πατέρ’ ἔμμεναι, εἴτε τευ ἄλλου,
εὔκηλος φορέοιτο· λόγος γε μὲν ἐντρέχει ἄλλος ἀνθρώποις,
ὡς δῆθεν ἐπιχθονίη πάρος ἦεν, ἤρχετο δ’ ἀνθρώπων
κατεναντίη, οὐδέ ποτ’ ἀνδρῶν οὐδέ ποτ’ ἀρχαίων ἠνήνατο
φῦλα γυναικῶν, ἀλλ’ ἀναμὶξ ἐκάθητο, καὶ ἀθανάτη περ ἐοῦσα.
καί ἑ Δίκην καλέεσκον· ἀγειρομένη δὲ γέροντας, ἠέ που εἰν
ἀγορῇ ἢ εὐρυχόρῳ ἐν ἀγυιῇ, δημοτέρας ἤειδεν
ἐπισπέρχουσα θέμιστας. οὔπω λευγαλέου τότε νείκεος ἠπίσταντο
οὐδέ διακρίσιος πολυμεμφέος οὐδέ κυδοιμοῦ, αὕτως δ’ ἔζωον·
χαλεπὴ δ’ ἀπέκειτο θάλασσα, καὶ βίον οὔπω νῆες ἀπόπροθεν
ἠγίνεσκον, ἀλλὰ βόες καὶ ἄροτρα καὶ αὐτή, πότνια λαῶν,
μυρία πάντα παρεῖχε Δίκη, δώτειρα δικαίων. τόφρ’ ἦν, ὄφρ’
ἔτι γαῖα γένος χρύσειον ἔφερβεν. ἀργυρέῳ δ’ ὀλίγη τε καὶ
οὐκέτι πάμπαν ἑτοίμη ὡμίλει, ποθέουσα παλαιῶν ἤθεα λαῶν.
ἀλλ’ ἔμπης ἔτι κεῖνο κατ’ ἀργύρεον γένος ἦεν· ἤρχετο δ’
ἐξ ὀρέων ὑποδείελος ἠχηέντων μουνάξ, οὐδέ τεῳ ἐπεμίσγετο
μειλιχίοισιν· ἀλλ’ ὁπότ’ ἀνθρώπων μεγάλας πλήσαιτο κολώνας,
ἠπείλει δὴ ἔπειτα καθαπτομένη κακότητος, οὐδ’ ἔτ’ ἔφη
εἰσωπὸς ἐλεύσεσθαι καλέουσιν· "οἵην χρύσειοι πατέρες γενεὴν
ἐλίποντο χειροτέρην· ὑμεῖς δὲ κακώτερα τεξείεσθε. καὶ δή που
πόλεμοι, καὶ δὴ καὶ ἀνάρσιον αἷμα ἔσσεται ἀνθρώποισι,
κακὸν δ’ ἐπικείσεται ἄλγος." ὣς εἰποῦσ’ ὀρέων ἐπεμαίετο,
τοὺς δ’ ἄρα λαοὺς εἰς αὐτὴν ἔτι πάντας ἐλίμπανε
παπταίνοντας. ἀλλ’ ὅτε δὴ κἀκεῖνοι ἐτέθνασαν, οἱ δ’
ἐγένοντο, χαλκείη γενεή, προτέρων ὀλοώτεροι ἄνδρες, οἳ
πρῶτοι κακόεργον ἐχαλκεύσαντο μάχαιραν εἰνοδίην, πρῶτοι δὲ
βοῶν ἐπάσαντ’ ἀροτήρων, καὶ τότε μισήσασα Δίκη κείνων γένος
ἀνδρῶν ἔπταθ’ ὑπουρανίη· ταύτην δ’ ἄρα νάσσατο χώρην,
ἧχί περ ἐννυχίη ἔτι φαίνεται ἀνθρώποισιν παρθένος, ἐγγὺς
ἐοῦσα πολυσκέπτοιο Βοώτεω. τῆς ὑπὲρ ἀμφοτέρων ὤμων
εἱλίσσεται ἀστὴρ [δεξιτερῇ πτέρυγι· Προτρυγητὴρ δ’ αὖτε
καλεῖται·] τόσσος μὲν μεγέθει, τοίῃ δ’ ἐγκείμενος αἴγλῃ,
οἷος καὶ μεγάλης οὐρὴν ὑποφαίνεται Ἄρκτου. δεινὴ γὰρ
κείνη, δεινοὶ δέ οἱ ἐγγύθεν εἰσὶν ἀστέρες· οὐκ ἂν τούς
γε ἰδὼν ἐπιτεκμήραιο [οἵ μιν πᾶσαν ὄπισθεν ἑλισσόμενοι
τυπόωσιν,] οἷός οἱ πρὸ ποδῶν φέρεται καλός τε μέγας τε εἷς
μὲυ ὑπωμαίων, εἷς δ’ ἰξυόθεν κατιόντων, ἄλλος δ’ οὐραίοις
ὑπὸ γούνασιν· ἀλλ’ ἄρα πάντες ἁπλόοι ἄλλοθεν ἄλλος
ἀνωνυμίῃ φορέονται. Κραιὶ δέ οἱ Δίδυμοι, μέσσῃ δ’ ὕπο
κάρκινος ἐστίν· ποσσὶ δ’ ὀπισθοτέροισι λέων ὕπο καλὰ
φαείνει. ἔνθα μὲν ἠελίοιο θερείταταί εἰσι κέλευθοι· αἱ δέ
που ἀσταχύων κενεαὶ φαίνονται ἄρουραι ἠελίου τὰ πρῶτα
συνερχομένοιο Λέοντι. τῆμος καὶ κελάδοντες ἐτησίαι εὐρέϊ
πόντῳ ἀθρόοι ἐμπίπτουσιν, ὁ δὲ πλόος οὐκέτι κώπαις
ὥριος. εὐρεῖαί μοι ἀρέσκοιεν τότε νῆες, εἰς ἄνεμον δὲ τὰ
πηδὰ κυβερνητῆρες ἔχοιεν. εἰ δέ τοι ἡνίοχον τε καὶ ἀστέρας
Ἡνιόχοιο σκέπτεσθαι δοκέει, καί τοι φάτις ἤλυθεν αἰγός
αὐτῆς ἠδ’ Ἐρίφων, οἵ τ’ εἰν ἁλὶ πορφυρούσῃ πολλάκις
ἐσκέψαντο κεδαιομένους ἀνθρώπους, αὐτὸν μέν μιν ἅπαντα
μέγαν Διδύμων ἐπὶ λαιὰ κεκλιμένον δήεις· Ἑλίκης δέ οἱ
ἄκρα κάρηνα ἀντία δινεύει. σκαιῷ δ’ ἐπελήλαται ὤμῳ αἲξ
ἱερή, τὴν μέν τε λόγος Διὶ μαζὸν ἐπτσχεῖν, Ὠλενίην δέ μιν
Αἶγα Διὸς καλέουσ’ ὑποφῆται. ἀλλ’ ἡ μὲν πολλή τε καὶ
ἀγλαή· οἱ δέ οἱ αὐτοῦ λεπτὰ φαείνονται Ἔριφοι καρπὸν κάτα
χειρός. πὰρ ποσὶ δ’ Ἡνιόχου κεραὸν πεπτηότα Ταῦρον μαίεσθαι.
τὰ δέ οἱ μάλ’ έοικότα σήματα κεῖται· τοίη οἱ κεφαλὴ
διακέκριται· οὐδέ τις ἄλλῳ σήματι τεκμήραιτο κάρη βοός,
οἷά μιν αὐτοὶ ἀστέρες ἀμφοτέρωθεν ἑλισσόμενοι τυπόωσιν.
καὶ λίην κείνων ὄνομ’ εἴρεται, οὐδέ τοι αὕτως νήκουστοι
Ὑάδες. ταὶ μέν ῥ’ ἐπὶ παντὶ μετώπῳ Ταύρου βεβλέαται·
λαιοῦ δὲ κεράατος ἄκρον καὶ πόδα δεξιτερὸν παρακειμένου
Ἡνιόχοιο εἷς ἀστὴρ ἐπέχει· συνεληλάμενοι δὲ φέρονται, ἀλλ’
αἰεὶ Ταῦρος προφερέστερος Ἡνιόχοιο εἰς ἑτέρην καταβῆναι,
ὁμηλυσίῃ περ ἀνελθών. Οὐδ’ ἄρα Κηφῆος μογερὸν γένος
Ἰασίδαο αὕτως ἄρρητον κατακείσεται· ἀλλ’ ἄρα καὶ τῶν
οὐρανὸν εἰς ὄνομ’ ἦλθεν, ἐπεὶ Διὸς ἐγγύθεν ἦσαν. αὐτὸς
μὲν κατόπτσθεν ἐὼν Κυνοσουρίδος Ἄρκτου Κηφεὺς ἀμφοτέρας
χεῖρας τανύοντι ἐοικώς· ἴση οἱ στάθμη νεάτης ἀποτείνεται
οὐρῆς ἐς πόδας ἀμφοτέρους, ὅσση ποδὸς ἐς πόδα τείνει.
αὐτὰρ ἀπὸ ζὠνης ὀλίγον κε μεταβλέψειας πρώτης ἱέμενος
καμπῆς μεγάλοιο Δράκοντος. τοῦ δ’ ἄρα δαιμονίη προκυλίνδεται
οὐ μάλα πολλὴ νυκτὶ φαεινομένη παμμήνιδι Κασσιέπεια· οὐ γάρ
μιν πολλοὶ καὶ ἐπημοιβοὶ γανόωσιν ἀστέρες, οἵ μιν πᾶσαν
ἐπιρρήδην στιχόωσιν. οἵῃ δὲ κληῖδι θύρην ἔντοσθ’ ἀραρυῖαν
δικλίδ’ ἐπτπλήσσοντες ἀνακρούουσιν ὀχῆας, τοῖοί οἱ μουνὰξ
ὑποκείμενοι ἰνδάλλονται ἀστέρες. ἡ δ’ αὕτως ὀλίγων
ἀποτείνεται ὤμων ὀργυιήν. φαίης κεν ἀνιάξειν ἐπὶ παιδί.
αὐτοῦ γὰρ κἀκεῖνο κυλίνδεται αἰνὸν ἄγαλμα Ἀνδρομέδης ὑπὸ
μητρὶ κεκασμένον. οὔ σε μάλ’ οἴω νύκτα περισκέψασθαι, ἵν’
αὐτίκα μᾶλλον ἴδηαι· τοίη οἱ κεφαλή, τοῖοι δέ οἱ
ἀμφοτέρωθεν ὦμοι καὶ πόδες ἀκρότατοι καὶ ζώματα πάντα.
ἀλλ’ ἔμπης κἀκεῖθι διωλενίη τετάνυσται, δεσμὰ δέ οἱ κεῖται
καὶ ἐν οὐρανῷ· αἱ δ’ ἀνέχονται αὐτοῦ πεπταμέναι πάντ’
ἤματα χεῖρες ἐκεῖναι. Ἀλλ’ ἄρα οἱ καὶ κρατὶ πέλωρ
ἐπελήλαται ἵππος γαστέρι νειαίρῃ· ξυνὸς δ’ ἐπιλάμπεται
ἀστὴρ τοῦ μὲν ἐπ’ ὀμφαλίῳ, τῆς δ’ ἐσχατόωντι καρήνῳ. οἱ
δ’ ἄρ’ ἔτι τρεῖς ἄλλοι ἐπὶ πλευράς τε καὶ ὤμους ἵππου
δεικανόωσι διασταδὸν ἶσα πέλεθρα, καλοὶ καὶ μεγάλοι· κεφαλὴ
δέ οἱ οὐδὲν ὁμοίη, οὐδ’ αὐχὴν δολιχός περ ἐών. ἀτὰρ
ἔσχατος ἀστὴρ αἰθομένης γένυος καί κεν προτέροις ἐρίσειεν
τέτρασιν, οἵ μιν ἔχουσι περίσκεπτοι μάλ’ ἐόντες. οὐδ’ ὅ γε
τετράπος ἐστἰν· ἀπ’ ὀμφαλίοιο γὰρ ἄκρου μεσσόθεν ἡμιτελὴς
περιτέλλεται ἱερὸς Ἵππος. κεῖνον δὴ καί φασι καθ’ ὑψηλοῦ
Ἑλικῶνος καλὸν ὕδωρ ἀγαγεῖν εὐαλδέος Ἱππουκρήνης. οὐ γάρ
πω Ἑλικὼν ἄκρος κατελείβετο πηγαῖς, ἀλλ’ Ἵππος μιν ἔτυψε·
τὸ δ’ ἀθρόον αὐτόθεν ὕδωρ ἐξέχυτο πληγῇ προτέρου ποδός·
οἱ δὲ νομῆες πρῶτοι κεῖνο ποτὸν διεφήμισαν Ἱππουκρήνην.
ἀλλὰ τὸ μὲν πέτρης ἀπολείβεται, οὐδέ ποτ’ αὐτὸ Θεσπιέων
ἀνδρῶν ἐκὰς ὄψεαι· αὐτὰρ ὁ Ἵππος ἐν Διὸς εἰλεῖται καί
τοι πάρα θηήσασθαι. αὐτοῦ καὶ Κριοῖο θοώταταί εἰσι κέλευθοι,
ὅς ῥά τε καὶ μήκιστα διωκόμενος περὶ κύκλα οὐδὲν
ἀφαυρότερον τροχάει Κυνοσουρίδος Ἄρκτου, αὐτὸς μὲν νωθὴς
καὶ ἀνάστερος οἷα σελήνῃ σκέψασθαι, ζώνῃ δ’ ἂν ὅμως
ἐπιτεκμήραιο Ἀνδρομέδης· ὀλίγον γὰρ ὑπ’ αὐτὴν ἐστήρικται.
μεσσόθι δὲ τρίβει μέγαν οὐρανόν, ἧχί περ ἄκραι χηλαὶ καὶ
ζώνη περιτέλλεται Ὠρίωνος. ἔστι δέ τοι καὶ ἔτ’ ἄλλο
τετυγμένον ἐγγύθι σῆμα νειόθεν Ἀνδρομέδης, τὸ δ’ ἐπὶ τρισὶν
ἐστάθμηται Δελτωτόν πλευρῇσιν, ἰσαιομένῃσιν ἐοικὸς
ἀμφοτέρῃς· ἡ δ’ οὔτι τόση, μάλα δ’ ἐστὶν ἑτοίμη
εὑρέσθαι· περὶ γὰρ πολέων εὐάστερός ἐστιν. τῶν ὀλίγον
Κριοῦ νοτιώτεροι ἀστέρες εἰσίν. οἱ δ’ ἄρ’ ἔτι προτέρω,
ἔτι δ’ ἐν προμολῇσι νότοιο, ἰχθύες. ἀλλ’ αἰεὶ ἕτερος
προφερέστερος ἄλλου, καὶ μᾶλλον βορέαο νέον κατιόντος
ἀκούει. ἀμφοτέρων δέ σφεων ἀποτείνεται ἠΰτε δεσμὰ οὐραίων
ἑκάτερθεν ἐπισχερὼ εἰς ἓν ἰόντων. καὶ τὰ μὲν εἷς ἀστὴρ
ἐπέχει καλός τε μέγας τε, ὅν ῥά τε καὶ σύνδεσμον ὑπούραιον
καλέουσιν. Ἀνδρομέδης δέ τοι ὦμος ἀριστερὸς Ἰχθύος ἔστω
σῆμα βορειοτέρου· μάλα γάρ νύ οἱ ἐγγύθεν ἐστίν. ἀμφότεροι
δὲ πόδες γαμβροῦ ἐπισημαίνοιεν Περσέος, οἵ ῥά οἱ αἰὲν
ἐπωμάδιοι φορέονται. αὐτάρ ὅ γ’ ἐν βορέω φέρεται
περιμήκετος ἄλλων. καί οἱ δεξιτερὴ μὲν ἐπὶ κλισμὸν
τετάνυσται πενθερίου δίφροιο· τὰ δ’ ἐν ποσὶν οἷα διώκων
ἴχνια μηκύνει κεκονιμένος ἐν Διὶ πατρί. ἄγχι δέ οἱ σκαιῆς
ἐπιγουνίδος ἤλιθα πᾶσαι Πληϊάδες φορέονται. ὁ δ’ οὐ μάλα
πολλὸς ἁπάσας χῶρος ἔχει, καὶ δ’ αὐταὶ ἐπισκέψασθαι
ἀφαυραί. ἑπτάποροι δὴ ταί γε μετ’ ἀνθρώπους ὑδέονται, ἓξ
οἶαί περ ἐοῦσαι ἐπόψιαι ὀφθαλμοῖσιν. οὐ μέν πως ἀπόλωλεν
ἀπευθὴς ἐκ Διὸς ἀστήρ, ἐξ αὗ καὶ γενεῆθεν ἀκούομεν,
ἀλλὰ μάλ’ αὕτως εἴρεται. ἑπτὰ δ’ ἐκεῖναι ἐπιρρήδην
καλέονται Ἀλκυόνη Μερόπη τε Κελαινώ τ’ Ἠλέκτρη τε καὶ Στερόπη
καὶ Τηϋγέτη καὶ πότνια Μαῖα. αἱ μὲν ὁμῶς ὀλίγαι καὶ
ἀφεγγέες, ἀλλ’ ὀνομασταὶ ἦρι καὶ ἑσπέριαι, Ζεὺς δ’
αἴτιος, εἱλίσσονται, ὅ σφισι καὶ θέρεος καὶ χείματος
ἀρχομένοιο σημαίνειν ἐκέλευσεν ἐπερχομένου τ’ ἀρότοιο. καὶ
χέλυς, ἥτ’ ὀλίγη· τὴν δ’ ἆρ’ ἔτι καὶ παρὰ λίκνῳ
Ἑρμείης ἐτόρησε, λύρην δέ μιν εἶπε λέγεσθαι. κὰδ δ’ ἔθετο
προπάροιθεν ἀπευθέος Εἰδώλοιο οὐρανὸν εἰσαγαγών. τὸ δ’ ἐπὶ
σκελέεσσι πέτηλον γούνατί οἱ σκαιῷ πελάει· κεφαλή γε μὲν
ἄκρη ἀντιπέρην Ὄρνιθος ἑλίσσεται· ἡ δὲ μεσηγὺ ὀρνιθέης
κεφαλῆς καὶ γούνατος ἐστήρικται. ἦτοι γὰρ καὶ Ζηνὶ
παρατρέχει αἰόλος ὄρνις. ἀλλ’ ὁ μὲν ἠερόεις, τὰ δέ οἱ
ἔπι τετρήχυνται ἀστράσιν οὔτι λίην μεγάλοις, ἀτὰρ οὐ μὲν
ἀφαυροῖς. αὐτὰρ ὅ γ’ εὐδιόωντι ποτὴν ὄρνιθι ἐοικὼς
οὔριος εἰς ἑτέρην φέρεται, κατὰ δεξιὰ χειρὸς Κηφείης
ταρσοῖο τὰ δεξιὰ πείρατα τείνων, λαιῇ δὲ πτέρυγι σκαρθμὸς
παρακέκλιται Ἵππου. τὸν δὲ μετασκαίροντα δύ’ Ἰχθύες
ἀμφινέμονται ἵππον· πὰρ δ’ ἄρα οἱ κεφαλῇ χεὶρ Ὑδροχόοιο
δεξιτερὴ τετάνυσθ’· ὁ δ’ ὀπίστερος Αἰγοκερῆος τέλλεται.
αὐτὰρ ὅ γε πρότερος καὶ νειόθι μᾶλλον κέκλιται αἰγόκερως,
ἵνα τε τρέπετ’ ἠελίου ἴς. μὴ κείνῳ ἐνὶ μηνὶ περικλύζοιο
θαλάσσῃ πεπταμένῳ πελάγει κεχρημένος. οὔτε κεν ἠοῖ πολλὴν
πειρήνειας, ἐπεὶ ταχινώταταί εἰσιν· οὔτ’ ἄν τοι νυκτὸς
πεφοβημένῳ ἐγγύθεν ἠὼς ἔλθοι καὶ μάλα πολλὰ βοωμένῳ. οἱ
δ’ ἀλεγεινοὶ τῆμος ἐπιρρήσσουσι νότοι, ὁπότ’ Αἰγοκερῆϊ
συμφέρετ’ ἠέλιος· τότε δέ κρύος ἐκ Διός ἐστιν ναύτῃ
μαλκιόωντι κακώτερον. ἀλλὰ καὶ ἔμπης ἤδη πάντ’ ἐνιαυτὸν
ὑπὸ στείρῃσι θάλασσα πορφύρει· ἴκελοι δὲ κολυμβίσιν
αἰθυίῃσιν πολλάκις ἐκ νηῶν πέλαγος περιπαπταίνοντες ἥμεθ’
ἐπ’ αἰγιαλοὺς τετραμμένοι· οἱ δ’ ἔτι πόρσω κλύζονται·
ὀλίγον δὲ διὰ ξύλον Ἄϊδ’ ἐρύκει. καὶ δ’ ἄν ἐπὶ
προτέρῳ γε, θαλάσσῃ πολλὰ πεπονθώς, τόξον ὅτ’ ἠέλιος καίει
καὶ ῥύτορα Τόξου, ἑσπέριος κατάγοιο, πεποιθὼς οὐκέτι νυκτί.
σῆμα δέ τοι κείνης ὥρης καὶ μηνὸς ἐκείνου σκορπίος
ἀντέλλων εἴη πυμάτης ἐπὶ νυκτός. ἤτοι γὰρ μέγα τόξον
ἀνέλκεται ἐγγύθι κέντρου τοξευτὴς· ὀλίγον δὲ παροίτερος
ἵσταται αὐτοῦ σκορπίος ἀντέλλων, ὁ δ’ ἀνέρχεται αὐτίκα
μᾶλλον. τῆμος καὶ κεφαλὴ Κυνοσουρίδος ἀκρόθι νυκτὸς ὕψι
μάλα τροχάει, ὁ δὲ δύεται ἠῶθι πρὸ ἀθρόος Ὠρίων, Κηφεὺς
δ’ ἀπὸ χειρὸς ἐπ’ ἰξύν. ἔστι δέ τις προτέρω βεβλημένος
ἄλλος ὀϊστὸς αὐτός ἄτερ τόξου· ὁ δέ οἱ παραπέπταται
Ὄρνις ἀσσότερον βορέω. σχεδόθεν δέ οἱ ἄλλος ἄηται οὐ
τόσσος μεγέθει, χαλεπός γε μὲν ἐξ ἁλὸς ἐλθεῖν νυκτὸς
ἀπερχομένης· καί μιν καλέουσιν ἄητον. δελφὶς δ’, οὐ μάλα
πολλός, ἐπιτρέχει Αἰγοκερῆϊ μεσσόθεν ἠερόεις· τὰ δέ οἱ
περὶ τέσσαρα κεῖται γλήνεα, παρβολάδην δύο πὰρ δύο πεπτηῶτα.
καὶ τὰ μὲν οὖν βορέω καὶ ἀλήσιος ἠελίοιο μεσσηγὺς
κέχυται· τὰ δὲ νειόθι τέλλεται ἄλλα πολλὰ μεταξὺ νότοιο καὶ
ἠελίοιο κελεύθου. λοξὸς μὲν Ταύροιο τομῆ ὑποκέκλιται αὐτὸς
Ὠρίων. μὴ κεῖνον ὅτις καθαρῇ ἐνὶ νυκτὶ ὑψοῦ πεπτηῶτα
παρέρχεται ἄλλα πεποίθοι οὐρανὸν εἰσανιδὼν προφερέστερα
θηήσασθαι. τοῖός οἱ καὶ φρουρὸς ἀειρομένῳ ὑπὸ νώτῳ
φαίνεται ἀμφοτέροισι κύων ὑπὸ ποσσὶ βεβηκώς, ποικίλος, ἀλλ’
οὐ πάντα πεφασμένος· ἀλλὰ κατ’ αὐτὴν γαστέρα κυάνεος
περιτέλλεται, ἡ δέ αἱ ἄκρη ἀστέρι βέβληται δεινὴ γένυς,
ὅς ῥα μάλιστα ὀξέα σειριάει· καί μιν καλέουσ’ ἄνθρωποι
Σείριον. οὐκέτι κεῖνον ἅμ’ ἠελίῳ ἀνιόντα φυταλιαὶ
ψεύδονται ἀναλδέα φυλλιόωσαι. ῥεῖα γάρ οὖν ἔκρινε διὰ
στίχας ὀξὺς ἀΐξας, καὶ τὰ μὲν ἔρρωσεν, τῶν δὲ φλόον
ὤλεσε πάντα. κείνου καὶ κατιόντος ἀκούομεν· οἱ δὲ δὴ
ἄλλοι σῆμ’ ἔμεναι μελέεσσιν ἐλαφρότεροι περίκεινται. ποσσὶν
δ’ Ὠρίωνος ὑπ’ ἀμφοτέροισι λαγῳός ἐμμενές ἤματα πάντα
διώκεται. αὐτὰρ ὅ γ’ αἰεὶ Σείριος ἐξόπιθεν φέρεται
μετιόντι ἐοικώς, καί οἱ ἐπαντέλλει, καί μιν κατιόντα
δοκεύει. ἡ δὲ Κυνὸς μεγάλοιο κατ’ οὐρὴν ἕλκεται ἀργῷ
πρυμνόθεν· οὐ γὰρ τῇ γε κατὰ χρέος εἰσὶ κέλευθοι, ἀλλ’
ὄπιθεν φέρεται τετραμμένη, οἷα καὶ αὐταὶ νῆες, ὅτ’ ἤδη
ναῦται ἐπιστρέψωσι κορώνην ὅρμον ἐσερχόμενοι· τὴν δ’ αὐτίκα
πᾶς ἀνακόπτει νῆα, παλιρροθίη δὲ καθάπτεται ἠπείροιο· ὥς
ἥ γε πρύμνηθεν Ἰησονὶς ἕλκεται Ἀργώ. καὶ τὰ μὲν ἠερίη
καὶ ἀνάστερος ἄχρι παρ’ αὐτὸν ἱστὸν ἀπὸ πρώρης φέρεται,
τὰ δὲ πᾶσα φαεινή. καί οἱ πηδάλιον κεχαλασμένον ἐστήρικται
ποσσὶν ὑπ’ οὐραίοισι Κυνὸς προπάροιθεν ἰόντος. τὴν δὲ καί
οὐκ ὀλίγον περ ἀπόπροθι πεπτηυῖαν Ἀνδρομέδην μέγα κῆτος
ἐπερχόμενον κατεπείγει. ἡ μὲν γὰρ Θρήϊκος ὑπὸ πνοιῇ
βορέαο κεκλιμένη φέρεται, τὸ δέ οἱ νότος ἐχθρὸν ἀγινεῖ
κῆτος, ὑπὸ Κριῷ τε καὶ Ἰχθύσιν ἀμφοτέροισιν, βαιὸν ὑπὲρ
Ποταμοῦ βεβλημένον ἀστερόεντος. οἶον γὰρ κἀκεῖνο θεῶν ὑπό
ποσσὶ φορεῖται λείψανον Ἠριδανοῖο, πολυκλαύτου ποταμοῖο. καὶ
τὸ μὲν Ὠρίωνος ὑπὸ σκαιὸν πόδα τείνει· δεσμοὶ δ’ οὐραῖοι,
τοῖς Ἰχθύες ἄκροι ἔχονται, ἄμφω συμφορέονται ἀπ’ οὐραίων
κατιόντες· Κητείης δ’ ὄπιθεν λοφίης ἐπιμὶξ φορέονται εἰς ἓν
ἐλαυνόμενοι· ἑνὶ δ’ ἀστέρι πειραίνονται κήτεος, ὃς κείνου
πρώτῃ ἐπίκειται ἀκάνθῃ. οἱ δ’ ὀλίγῳ μέτρῳ ὀλίγῃ δ’
ἐγκείμενοι αἴγλῃ μεσσόθι πηδαλίου καὶ Κήτεος εἱλίσσονται,
γλαυκοῦ πεπτηῶτες ὑπὸ πλευρῇσι Λαγωοῦ νώνυμοι· οὐ γὰρ τοί
γε τετυγμένου εἰδώλοιο βεβλέαται μελέεσσιν ἐοικότες, οἷά τε
πολλὰ ἑξείης στιχόωντα παρέρχεται αὐτὰ κέλευθα ἀνομένων
ἐτέων· τά τις ἀνδρῶν οὐκέτ’ ἐόντων ἐφράσατ’ ἠδ’ ἐνόησεν
ἅπαντ’ ὀνομαστὶ καλέσσαι ἤλιθα μορφώσας. οὐ γάρ κ’
ἐδυνήσατο πάντων οἰόθι κεκριμένων ὄνομ’ εἰπεῖν, οὐδὲ
δαῆναι. πολλοὶ γὰρ πάντη, πολέων δ’ ἐπὶ ἶσα πέλονται μέτρα
τε καὶ χροιή, πάντες γε μὲν ἀμφιέλικτοι. τῶ καὶ ὁμηγερέας
οἱ ἐείσατο ποιήσασθαι ἀστέρας, ὄφρ’ ἐπιτὰξ ἄλλῳ
παρακείμενος ἄλλος εἴδεα σημαίνοιεν. ἄφαρ δ’ ὀνομαστὰ
γένοντο ἄστρα, καὶ οὐκέτι νῦν ὑπὸ θαύματι τέλλεται ἀστήρ.
ἀλλ’ οἱ μὲν καθαροῖς ἐναρηρότες εἰδώλοισιν φαίνονται· τὰ δ’
ἔνερθε διωκομένοιο Λαγωοῦ πάντα μάλ’ ἠερόεντα καὶ οὐκ
ὀνομαστὰ φέρονται. νειόθι δ’ Αἰγοκερῆος, ὑπὸ πνοιῇσι
νότοιο, ἰχθὺς ἐς Κῆτος τετραμμένος αἰωρεῖται οἶος ἀπὸ
προτέρων, νοτιον δέ ἑ κικλήσκουσιν. ἄλλοι δέ, σποράδην
ὑποκείμενοι Ὑδροχοῆϊ, κήτεος αἰθερίοιο καὶ Ἰχθύος
ἠερέθονται μέσσοι νωχελέες καὶ ἀνώνυμοι· ἐγγύθι δέ σφεων,
δεξιτερῆς ἀπὸ χειρὸς ἀγαυοῦ Ὑδροχόοιο, οἵη τίς τ’ ὀλίγη
χύσις ὕδατος ἔνθα καὶ ἔνθα σκιδναμένου, χαροποὶ καὶ
ἀναλδέες εἱλίσσονται. ἐν δέ σφιν δύο μᾶλλον ἐειδόμενοι
φορέονται ἀστέρες, οὔτε τι πολλὸν ἀπήοροι, οὔτε μάλ’
ἐγγύς· εἷς μὲν ὑπ’ ἀμφοτέροισι ποσὶν καλός τε μέγας τε
Ὑδροχόου, ὁ δὲ κυανέου ὑπὸ Κήτεος οὐρῇ. τοὺς πάντας
καλέουσιν ὕδωρ. ὀλίγοι γε μὲν ἄλλοι νειόθι Τοξευτῆρος ὑπὸ
προτέροισι πόδεσσιν δινωτοὶ κύκλῳ περιηγέες εἱλίσσονται.
αὐτὰρ ὑπ’ αἰθομένῳ κέντρῳ τέραος μεγάλοιο σκορπίου, ἄγχι
νότοιο, Θυτήριον αἰωρεῖται. τοῦ δ’ ἤτοι ὀλίγον περ ἐπὶ
χρόνον ὑψόθ’ ἐόντος πεύσεαι· ἀντιπέρην γὰρ ἀείρεται
Ἀρκτούροιο. καὶ τῷ μὲν μάλα πάγχυ μετήοροί εἰσι κέλευθοι
ἀρκτούρῳ, τὸ δὲ θᾶσσον ὑφ’ ἑσπερίην ἅλα νεῖται. ἀλλ’
ἄρα καὶ περὶ κεῖνο Θυτήριον ἀρχαίη Νύξ, ἀνθρώπων κλαίουσα
πόνον, χειμῶνος ἔθηκεν εἰναλίου μέγα σῆμα. κεδαιόμεναι γὰρ
ἐκείνῃ νῆες ἄπο φρενός εἰσι, τὰ δ’ ἄλλοθεν ἄλλα
πιφαύσκει δήματ’, ἐποικτείρουσα πολυρροθίους ἀνθρώπους. τῶ μή
μοι πελάγει νεφέων εἰλυμένον ἄλλων εὔχεο μεσσόθι κεῖνο
φανήμεναι οὐρανῷ ἄστρον, αὐτὸ μὲν ἀνέφελόν τε καὶ
ἀγλαόν, ὕψι δὲ μᾶλλον κυμαίνοντι νέφει πεπιεσμένον, οἷά τε
πολλὰ θλίβετ’ ἀναστέλλοντος ὀπωρινοῦ ἀνέμοιο. πολλάκι γὰρ
καὶ τοῦτο νότῳ ἔπι σῆμα τιτύσκει νὺξ αὐτή, μογεροῖσι
χαριζομένη ναύτῃσιν. οἱ δ’ εἰ μέν κε πίθωνται ἐναίσιμα
σημαινούσῃ, αἶψά τε κοῦφά τε πάντα καὶ ἄρτια ποιήσωνται,
αὐτίκ’ ἐλαφρότερος πέλεται πόνος· εἰ δέ κε νηῒ ὑψόθεν
ἐμπλήξῃ δεινὴ ἀνέμοιο θύελλα αὕτως ἀπρόφατος, τὰ δὲ
λαίφεα πάντα ταράξῃ, ἄλλοτε μὲν καὶ πάμπαν ὑπόβρυχα
ναυτίλλονται, ἄλλοτε δ’, αἴ κε Διὸς παρανισσομένοιο τύχωσιν
εὐχόμενοι, βορέω δὲ παραστράψῃ ἀνέμου ἴς, πολλὰ μάλ’
ὀτλήσαντες ὅμως πάλιν ἐσκέψαντο ἀλλήλους ἐπὶ νηΐ. νότον
δ’ ἐπὶ σήματι τούτῳ δείδιθι, μέχρι βορῆος ἀπαστράψαντος
ἴδηαι. εἰ δέ κεν ἑσπερίης μὲν ἁλὸς κενταψποψ ἀπείη ὦμος
ὅσον προτέρης, ὀλίγη δέ μιν εἰλύοι ἀχλὺς αὐτόν, ἀτὰρ
μετόπισθεν ἐοικότα σήματα τεύχοι νὺξ ἐπὶ παμφανόωντι
Θυτηρίῳ, οὔ σε μάλα χρὴ ἐς νότον ἀλλ’ εὔροιο περισκοπέειν
ἀνέμοιο. δήεις δ’ ἄστρον ἐκεῖνο δύω ὑποκείμενον ἄλλοις·
τοῦ γάρ τοι τὰ μὲν ἀνδρὶ ἐοικότα νειόθι κεῖται σκορπίου,
ἱππούραια δ’ ὑπὸ σφίσι Χηλαὶ ἔχουσιν. αὐτὰρ ὁ δεξιτερὴν
αἰεὶ τανύοντι ἔοικεν ἀντία δινωτοῖο Θυτηρίου, ἐν δέ οἱ
ἀπρὶξ ἄλλο μάλ’ ἐσφήκωται ἐληλάμενον διὰ χειρὸς θηρίον·
ὣς γάρ μιν πρότεροι ἐπεφημίξαντο. ἀλλ’ ἔτι γάρ τε καὶ
ἄλλο περαιόθεν ἕλκεται ἄστρον· ὕδρην μιν καλέουσι, τὸ δὲ
ζώοντι ἐοικὸς ἠνεκὲς εἰλεῖται· καί οἱ κεφαλὴ ὑπὸ μέσσον
καρκίνον ἱκνεῖται, σπείρη δ’ ὑπὸ σῶμα Λέοντος, οὐρὴ δὲ
κρέμαται ὑπὲρ αὐτοῦ Κενταύροιο. μέσσῃ δὲ σπείρῃ κρητὴρ,
πυμάτῃ δ’ ἐπίκειται εἴδωλον κόρακος σπείρην κόπτοντι
ἐοικός. καὶ μὴν καὶ προκύων Διδύμοις ὕπο καλὰ φαείνει.
ταῦτά κε θηήσαιο παρερχομένων ἐνιαυτῶν ἑξείης παλίνωρα· τὰ
γὰρ καὶ πάντα μάλ’ αὕτως οὐρανῷ εὖ ἐνάρηρεν ἀγάλματα
νυκτὸς ἰούσης. οἱ δ’ ἐπιμὶξ ἄλλοι πέντ’ ἀστέρες, οὐδὲν
ὁμοῖοι, παντόθεν εἰδώλων δυοκαίδεκα δινεύονται. οὐκ ἂν ἔτ’
εἰς ἄλλους ὁρόων ἐπιτεκμήραιο κείνους ἧχι κέονται· ἐπεὶ
πάντες μετανάσται, μακροὶ δέ σφεων εἰσὶν ἑλισσομένων
ἐνιαυτοί, μακρὰ δὲ σήματα κεῖται ἀπόπροθεν εἰς ἓν ἰόντων.
οὐδ’ ἔτι θαρσαλέος κείνων ἐγώ· ἄρκιος εἴην ἀπλανέων τά
τε κύκλα τά τ’ αἰθέρι σήματ’ ἐνισπεῖν. ἦτοι μὲν τά γε
κεῖται ἀλίγκια δινωτοῖσιν τέσσαρα, τῶν κε μάλιστα πόθη
ὄφελός τε γένοιτο μέτρα περισκοπέοντι κατανομένων ἐνιαυτῶν.
σήματα δ’ εὖ μάλα πᾶσιν ἐπιρρήδην περίκειται πολλά τε καὶ
σχεδόθεν πάντη συνεεργμένα πάντα. αὐτοὶ δ’ ἀπλανέες καὶ
ἀρηρότες ἀλλήλοισιν πάντες· ἀτὰρ μέτρῳ γε δύω δυσὶν
ἀντιφέρονται. εἴ ποτέ τοι νυκτὸς καθαρῆς, ὅτε πάντας
ἀγαυοὺς ἀστέρας ἀνθρώποις ἐπιδείκνυται οὐρανίη Νύξ, οὐδέ
τις ἀδρανέων φέρεται διχόμηνι σελήνῃ, ἀλλὰ τά γε κνέφαος
διαφαίνεται ὀξέα πάντα— εἴ ποτέ τοι τημόσδε περὶ φρένας
ἵκετο θαῦμα, σκεψαμένῳ πάντη κεκεασμένον εὐρέϊ κύκλῳ
οὐρανόν, ἢ καί τίς τοι ἐπιστὰς ἄλλος ἔδειξεν κεῖνο
περιγληνὲς τροχαλόν, γάλα μιν καλέουσιν· τῷ δ’ ἤτοι χροιὴν
μὲν ἀλίγκιος οὐκέτι κύκλος δινεῖται, τὰ δὲ μέτρα τόσοι
πισύρων περ ἐόντων οἱ δύο, τοὶ δέ σφεων μέγα μείονες
εἱλίσσονται. τῶν ὁ μὲν ἐγγύθεν ἐστὶ κατερχομένου βορέαο.
ἐν δέ οἱ ἀμφότεραι κεφαλαὶ Διδύμων φορέονται, ἐν δέ τε
γούνατα κεῖται ἀρηρότος Ἡνιόχοιο, λαιὴ δὲ κνήμη καὶ
ἀριστερὸς ὦμος ἐπ’ αὐτῷ Περσέος, Ἀνδρομέδης δὲ μέσην
ἀγκῶνος ὕπερθεν δεξιτερὴν ἐπέχει· τὸ μέν οἱ θέναρ ὑψόθι
κεῖται, ἀσσότερον βορέαο, νότῳ δ’ ἐπικέκλιται ἀγκών· ὁπλαὶ
δ’ Ἵππειοι, καὶ ὑπαύχενον Ὀρνίθειον ἄκρῃ σὺν κεφαλῇ,
καλοί τ’ Ὀφιούχεοι ὦμοι, αὐτὸν δινεύονται ἐληλάμενοι περὶ
κύκλον· ἡ δ’ ὀλίγον φέρεται νοτιωτέρη, οὐδ’ ἐπιβάλλει,
παρθένος· ἀλλὰ Λέων καὶ Καρκίνος· οἱ μέν ἄρ’ ἄμφω ἑξείης
κέαται βεβλημένοι, αὐτὰρ ὁ κύκλος τὸν μὲν ὑπὸ στῆθος καὶ
γαστέρα μέχρι παρ’ αἰδῶ τέμνει, τὸν δὲ διηνεκέως ὑπένερθε
χελείου καρκίνον, ἧχι μάλιστα διχαιόμενόν κε νοήσαις ὀρθόν,
ἵν’ ὀφθαλμοὶ κύκλου ἑκάτερθεν ἴοιεν. τοῦ μέν, ὅσον τε
μάλιστα, δῑ ὀκτὼ μετρηθέντος, πέντε μὲν ἔνδια στρέφεται καθ’
ὑκέρτερα γαίης, τὰ τρία δ’ ἐν περάτῃ· θέρεος δέ οἱ ἐν
τροπαί εἰσιν. ἀλλ’ ὁ μὲν ἐν βορἐω περὶ Καρκίνον ἐστήρικται.
ἄλλος δ’ ἀντιόωντι νότῳ μέσον Αἰγοκερῆα τέμνει καὶ πόδας
Ὑδροχόου καὶ Κήτεος οὐρήν· ἐν δέ οἵ ἐστι Λαγωός· ἀτὰρ
Κυνὸς οὐ μάλα πολλὴν αἴνυται, ἀλλ’ ὁπόσην ἐπέχει ποσίν·
ἐν δέ οἰ Ἀργώ, καὶ μέγα Κενταύροιο μετάφρενον, ἐν δέ τε
κέντρον σκορπίου, ἐν καὶ Τόξον ἀγαυοῦ Τοξευτῆρος. τὸν
πύματον καθαροῖο παρερχόμενος βορέαο ἐς νότον ἠέλιος φέρεται·
τρέπεταί γε μὲν αὐτοῦ χειμέριος. καί οἱ τρία μὲν
περιτέλλεται ὑψοῦ τῶν ὀκτώ, τὰ δὲ πέντε κατώρυχα
δινεύονται. μεσσόθι δ’ ἀμφοτέρων, ὅσσος πολιοῖο Γάλακτος,
γαῖαν ὑποστρέφεται κύκλος διχόωντι ἐοικώς· ἐν δέ οἱ ἤματα
νυξὶν ἰσαίεται ἀμφοτέρῃσιν, φθίνοντος θέρεος, τοτὲ δ’
εἴαρος ἱσταμένοιο. σῆμα δέ οἱ Κριὸς Ταύροιό τε γούνατα
κεῖται, κριὸς μὲν κατὰ μῆκος ἐληλάμενος διὰ κύκλου, Ταύρου
δὲ σκελέων ὅσση περιφαίνεται ὀκλάξ. ἐν δέ τέ οἱ ζώνη
εὐφεγγέος Ὠρίωνος καμπή τ’ αἰθομένης Ὕδρης· ἐνί οἱ καὶ
ἐλαφρὸς κρητήρ, ἐν δὲ Κόραξ, ἐνὶ δ’ ἀστέρες οὐ μάλα
πολλοὶ Χηλάων· ἐν τῷ δ’ Ὀφιούχεα γοῦνα φορεῖται. οὐ μὴν
Αἰητοῦ ἀπαμείρεται, ἀλλά οἱ ἐγγὺς Ζηνὸς ἀητεῖται μέγας
ἄγγελος. ἡ δὲ κατ’ αὐτὸν ἱππείη κεφαλὴ καὶ ὑπαύχενον
εἱλίσσονται. τοὺς μὲν παρβολάδην ὀρθοὺς περιβάλλεται ἄξων
μεσσόθι πάντας ἔχων· ὁ δὲ τέτρατος ἐσφήκωται λοξὸς ἐν
ἀμφοτέροις, οἵ μίν ῥ’ ἑκάτερθεν ἔχουσιν ἀντιπέρην
τροπικοί, μέσσος δέ ἑ μεσσόθι τέμνει. οὔ κεν Ἀθηναίης
χειρῶν δεδιδαγμένος ἀνὴρ ἄλλῃ κολλήσαιτο κυλινδόμενα
τροχάλεια τοῖα τε καὶ τόσα πάντα περισφαιρηδὸν ἑλίσσων, ὡς
τά γ’ ἐναιθέρια πλαγίῳ συναρηρότα κύκλῳ ἐξ ἠοῦς ἐπὶ
νύκτα διώκεται ἤματα πάντα. καὶ τὰ μὲν ἀντέλλει καὶ
αὐτίκα νειόθι δύνει πάντα παραβλήδην· μία δέ σφεων ἐστὶν
ἑκάστου ἑξείης ἑκάτερθε κατηλυσίη τ’ ἄνοδός τε. αὐτὰρ ὅ
γ’ ὠκεανοῦ τόσσον παραμείβεται ὕδωρ, ὅσσον ἀπ’ Αἰγοκερῆος
ἀνερχομένοιο μάλιστα καρκίνον εἰς ἀνιόντα κυλίνδεται· ὅσσον
ἁπάντη ἀντέλλων ἐπέχει, τόσσον γε μὲν ἀλλόθι δύνων. ὅσσον
δ’ ὀφθαλμοῖο βολῆς ἀποτέμνεται αὐγή. ἑξάκις ἂν τόσση μιν
ὑποδράμοι. αὐτὰρ ἑκάστη ἴση μετρηθεῖσα δύω περιτέμνεται
ἄστρα. Ζωΐδιον δέ ἑ κύκλον ἐπίκλησιν καλέουσιν. τῷ ἔνι
Καρκίνος ἐστί, Λέων δ’ ἐπὶ τῷ, καὶ ὑπ’ αὐτὸν παρθένος·
αἱ δ’ ἐπί οἱ Χηλαὶ καὶ Σκορπίος αὐτός, Τοξευτής τε καὶ
Αἰγόκερως, ἐπὶ δ’ Αἰγοκερῆϊ Ὑδροχόος· δύο δ’ αὐτὸν ὕπ’
Ἰχθύες ἀστερόωνται· τοὺς δὲ μέτα Κριός, Ταῦρός δ’ ἐπὶ τῷ
Δίδυμοί τε. ἐν τοῖς ἠέλιος φέρεται δυοκαίδεκα πᾶσιν πάντ’
ἐνιαυτὸν ἄγων, καί οἱ περὶ τοῦτον ἰόντι κύκλον ἀέξονται
πᾶσαι ἐπικάρπιοι ὧραι. τοῦ δ’ ὅσσον κοίλοιο κατ’ ὠκεανοῖο
δύηται, τόσσον ὑπὲρ γαίης φέρεται· πάσῃ δ’ ἐπὶ νυκτὶ ἓξ
αἰεὶ δύνουσι δυωδεκάδες κύκλοιο, τόσσαι δ’ ἀντέλλουσι. τόσον
δ’ ἐτί μῆκος ἑκάστη νὺξ αἰεὶ τετάνυσται, ὅσον τέ περ
ἥμισυ κύκλου ἀρχομένης ἀπὸ νυκτὸς ἀείρεται ὑψόθι γαίης.
οὔ κεν ἀπόβλητον δεδοκημένῳ ἤματος εἴη μοιράων σκέπτεσθαι
ὅτ’ ἀντέλλῃσιν ἑκάστη· αἰεὶ γὰρ τάων γε μιῇ συνανέρχεται
αὐτὸς ἠέλιος. τὰς δ’ ἄν κε περισκέψαιο μάλιστα εἰς αὐτὰς
ὁρόων· ἀτὰρ εἰ νεφέεσσι μέλαιναι γίνοιντ’ ἢ ὄρεος
κεκρυμμέναι ἀντέλλοιεν, σήματ’ ἐπερχομένῃσιν ἀρηρότα
ποιήσασθαι. αὐτὸς δ’ ἂν μάλα τοι κεράων ἑκάτερθε διδοίη
Ὠκεανός, τά τε πολλὰ περιστρέφεται ἑοῖ αὐτῷ, νειόθεν
ὁππῆμος κείνων φορέῃσιν ἑκάστην. οὔ οἱ ἀφαυρότατοι, ὅτε
κάρκινος ἀντέλλῃσιν, ἀστέρες ἀμφοτέρωθεν ἑλισσόμενοι
περίκεινται, τοὶ μὲν δύνοντες, τοὶ δ’ ἐξ ἑτέρης ἀνιόντες.
σύνει μὲν Στέφανος, δύνει δὲ κατὰ ῥάχιν Ἰχθύς. ἥμισυ μέν
κεν ἴδοιο μετήορον, ἥμισυ δ’ ἤδη ἐσχατιαὶ βάλλουσι
κατερχομένου Στεφάνοιο. αὐτὰρ ὅ γ’ ἐξόπιθεν τετραμμένος
ἄλλα μὲν οὔπω γαστέρι νειαίρῃ, τὰ δ’ ὑπέρτερα νυκτὶ
φορεῖται. τὸν δὲ καὶ εἰς ὤμους κατάγει μογερὸν Ὀφιοῦχον
Καρκίνος ἐκ γονάτων, κατάγει δ’ Ὄφιν αὐχένος ἐγγύς. οὐδ’
ἄν ἔτ’ Ἀρκτοφύλαξ εἴη πολὺς ἀμφοτέρωθεν, μείων ἠμάτιος,
τὸ δ’ ἐπὶ πλέον ἔννυχος ἤδη. τέτρασι γὰρ μοίραις ἄμυδις
κατιόντα Βοώτην Ὠκεανὸς δέχεται· ὁ δ’ ἐπὴν φάεος κορέσηται,
βουλυτῷ ἐπέχει πλεῖον πλεῖον δίχα νυκτὸς ἰούσης, ἦμος
ὅτ’ ἠελίοιο κατερχομένοιο δύηται. κεῖναί οἱ καὶ νύκτες ἐπ’
ὀψὲ δύοντι λέγονται. ὣς οἱ μὲν δύνουσιν, ὁ δ’ ἀντίος,
οὐδὲν ἀεικής, ἀλλ’ εὖ μὲν ζώνῃ, εὖ δ’ ἀμφοτέροισι
φαεινὸς ὤμοις Ὠρίων, ξίφεός γε μὲν ἶφι πεποιθώς, πάντα
φέρων Ποταμόν, κέραος παρατείνεται ἄλλου. ἐρχομένῳ δὲ
Λέοντι τὰ μὲν κατὰ πάντα φέρονται καρκίνῳ ὅσσ’ ἐδύοντο,
καὶ Αἰετός. αὐτὰρ ὅ γε Γνὺξ ἥμενος ἄλλα μὲν ἤδη, ἀτὰρ
γόνυ καὶ πόσα λαιὸν οὔπω κυμαίνοντος ὑποστρέφει ὠκεανοῖο.
ἀντέλλει δ’ Ὕδρης κεφαλὴ χαροπός τε Λαγωὸς καὶ Προκύων
πρότεροί τε πόδες Κυνὸς αἰθομένοιο. οὐ μέν θην ὀλίγους
γαίης ὑπὸ νείατα βάλλει παρθένος ἀντέλλουσα. Λύρη τότε
Κυλληναίη καὶ Δελφὶς δύνουσι καὶ εὐποίητος Ὀϊστός· σὺν
τοῖς Ὄρνιθος πρώτα πτερὰ μέσφα παρ’ αὐτὴν οὐρὴν καὶ
Ποταμοῖο παρηορίαι σκιόωνται· δύνει δ’ Ἱππείη κεφαλή, δύνει
δὲ καὶ αὐχήν. ἀντέλλει δ’ Ὕδρη μὲν ἐπὶ πλέον ἄχρι παρ’
αὐτὸν κρητῆρα, φθάμενος δὲ Κύων πόδας αἴνυται ἄλλους,
ἕλκων ἐξόπιθεν πρύμνην πολυτειρέος Ἀργοῦς. ἡ δὲ θέει γαίης
ἱστὸν διχόωσα κατ’ αὐτόν, παρθένος ἦμος ἅπασα περαιόθεν
ἄρτι γένηται. Οὐδ’ ἄν ἐπερχόμεναι χηλαὶ, καὶ λεπτὰ
φάουσαι, ἄφραστοι παρίοιεν, ἐπεὶ μέγα σῆμα Βοώτης ἀθρόος
ἀντέλλει βεβολημένος Ἀρκτούροιο. Ἀργὼ δ’ εὖ μάλα πᾶσα
μετήορος ἔσσεται ἤδη· ἀλλ’ Ὕδρη, κέχυται γὰρ ἐν οὐρανῷ
ἤλιθα πολλή, οὐρῆς ἂν δεύοιτο. μόνην δ’ ἐπὶ Χηλαὶ
ἄγουσιν δεινὸν ἐφεστηῶτ’ Ὀφιουχέα· τοῦ ἔπειτα δεξιτερὴν
κνήμην αὐτῆς ἐπιγουνίδος ἄχρις αἰεὶ Γνύξ, αἰεὶ δὲ Λύρῃ
παραπεπτηῶτος, ὅντινα τοῦτον ἄϊστον ὑπουρανίων εἰδώλων
ἀμφότερον δύνοντα καὶ ἐξ ἑτέρης ἀνιόντα πολλάκις αὐτονυχεὶ
θηεύμεθα. τοῦ μὲν ἄρ’ οἴη κνήμη σὺν Χηλῇσι φαείνεται
ἀμφοτέρῃσιν· αὐτὸς δ’ ἐς κεφαλὴν ἔτι που τετραμμένος ἄλλῃ
σκορπίον ἀντέλλοντα μένει καὶ ῥύτορα Τόξου· οἱ γάρ μιν
φορέουσιν, ὁ μὲν μέσον ἄλλα τε πάντα, χεῖρα δέ οἱ σκαιἠν
κεφαλήν θ’ ἅμα Τόξον ἀγινεῖ. ἀλλ’ ὁ μὲν ὣς τρίχα πάντα
καταμελεϊστὶ φορεῖται ἥμισυ δὲ Στεφάνοιο καὶ αὐτὴν ἔσχατον
οὐρὴν Κενταύρου φορέουσιν ἀνερχόμεναι ἔτι Χηλαί. τῆμος
ἀποιχομένην κεφαλὴν μέτα δύεται Ἵππος, καὶ προτέρου Ὄρνιθος
ἐφέλκεται ἔσχατος οὐρὴ. δύνει δ’ Ἀνδρομέδης κεφαλή· τὸ δέ
οἱ μέγα δεῖμα κήτεος ἠερόεις ἐπάγει νότος· ἀντία δ’ αὐτὸς
Κηφεὺς ἐκ βορέω μεγάλῃ ἀνὰ χειρὶ κελεύει. καὶ τὸ μὲν ἐς
λοφιὴν τετραμμένον ἄχρι παρ’ αὐτὴν δύνει, ἀτὰρ Κηφεὺς
κεφαλῇ καὶ χειρὶ καὶ ὤμῳ. Καμπαὶ δ’ ἄν Ποταμοῖο καὶ
αὐτίκ’ ἐπερχομένοιο σκορπίου ἐμπίπτοιεν ἐϋρρόου ὠκεανοῖο·
ὃς καὶ ἐπερχόμενος φοβέει μέγαν Ὠρίωνα. Ἄρτεμις ἱλήκοι·
προτέρων λόγος, οἵ μιν ἔφαντο ἑλκῆσαι πέπλοιο, Χίῳ ὅτε
θηρία πάντα καρτερὸς Ὠρίων στιβαρῇ ἐπέκοπτε κορύνῃ, θήρης
ἀρνύμενος κείνῳ χάριν Οἰνοπίωνι. ἡ δέ οἱ ἐξαυτῆς
ἐπετείλατο θηρίον ἄλλο, νήσου ἀναρρήξασα μέσας ἑκάτερθε
κολώνας, σκορπίον, ὅς ῥά μιν οὖτα καὶ ἔκτανε πολλὸν
ἐόντα πλειότερος προφανείς, ἐπεὶ Ἄρτεμιν ἤκαχεν αὐτήν.
τούνεκα δὴ καί φασι περαιόθεν ἐρχομένοιο σκορπίου Ὠρίωνα
περὶ χθονὸς ἔσχατα φεύγειν. οὐδὲ μέν, Ἀνδρομέδης καὶ
Κήτεος ὅσσ’ ἐλέλειπτο, κείνου ἔτ’ ἀντέλλοντος ἀπευθέες,
ἀλλ’ ἄρα καὶ τοὶ πανσυδίῃ φεύγουσιν. ὁ δὲ ζώνῃ τότε
Κηφεὺς γαῖαν ἐπιξύει, τὰ μὲν ἐς κεφαλὴν μάλα πάντα βάπτων
ὠκεανοῖο, τὰ δ’ οὐ θέμις, ἀλλὰ τά γ’ αὐταὶ ἄρκτοι
κωλύουσι, πόδας καὶ γοῦνα καὶ ἰξύν. ἡ δὲ καὶ αὐτὴ παιδὸς
ἐπείγεται εἰδώλοιο δειλὴ Κασσιέπεια. τὰ δ’ οὐκέτι οἱ κατὰ
κόσμον φαίνεται ἐκ δίφροιο, πόδες καὶ γούναθ’ ὕπερθεν, ἀλλ’
ἥ γ’ ἐς κεφαλὴν ἴση δύετ’ ἀρνευτῆρι μειρομένη γονάτων,
ἐπεὶ οὐκ ἄρ’ ἔμελλεν ἐκείνη Δωρίδι καὶ Πανόπῃ μεγάλων
ἄτερ ἰσώσασθαι. ἡ μὲν ἄρ’ εἰς ἑτέρην φέρεται· τὰ δὲ
νειόθεν ἄλλα οὐρανὸς ἀντιφέρει, Στεφάνοιό τε δεύτερα κύκλα
ὕδρης τ’ ἐσχατιήν, φορέει τ’ ἔπι Κενταύροιο δῶμά τε καὶ
κεφαλὴν καὶ Θηρίον ὅ ῥ’ ἐνὶ χειρὶ δεξιτερῇ Κένταυρος
ἔχει. τοὶ δ’ αὖθι μένουσιν τόξον ἐπερχόμενον πρότεροι πόδες
ἱππότα Φηρός. τόξῳ καὶ σπείρη Ὄφιος καὶ σῶμ’ Ὀφιούχου
ἀντέλλει ἐπιόντι· καρήατα δ’ αὐτὸς ἀγινεῖ σκορπίος
ἀντέλλων, ἀνάγει δ’ αὐτὰς Ὀφιούχου χεῖρας καὶ προτέρην
Ὄφιος πολυτειρέος ἀγήν. τοῦ γε μὲν Ἐγγόνασιν, περὶ γὰρ
τετραμμένος αἰεὶ ἀντέλλει, τότε μὲν περάτης ἐξέρχεται
ἄλλα, γυῖά τε καὶ ζώνη καὶ στήθεα πάντα καὶ ὦμος
δεξιτερῇ σὺν χειρί· κάρη δ’ ἑτέρης μετὰ χειρὸς τόξῳ
ἀνέρχονται καὶ Τοξότηι ἀντέλλοντι. δὐν τοῖς Ἑρμαίη τε Λύρη
καὶ στήθεος ἄχρις Κηφεὺς ἠῴου παρελαύνεται ὠκεανοῖο, ἦμος
καὶ μεγάλοιο Κυνὸς πᾶσαι ἀμαρυγαὶ δύνουσιν, καὶ πάντα
κατέρχεται Ὠρίωνος, πάντα γε μὴν ἀτέλεστα διωκομένοιο Λαγωοῦ.
ἀλλ’ οὐχ Ἡνιόχῳ Ἔριφοι οὐδ’ Ὠλενίη Αἲξ εὐθὺς
ἀπέρχονται· τὰ δέ οἱ μεγάλην ἀνὰ χεῖρα λάμπονται, καί οἱ
μελέων διακέκριται ἄλλων κινῆσαι χειμῶνας ὅτ’ ἠελίῳ
συνίωσιν. Ἀλλὰ τὰ μὲν, κεφαλήν τε καὶ ἄλλην χεῖρα καὶ
ἰξύν, αἰγόκερως ἀνιὼν κατάγει· τὰ δὲ νείατα πάντα αὐτῷ
Τοξευτῆρι κατέρχεται. οὐδέ τι Περσεὺς οὐδέ τι ἄκρα κόρυμβα
μένει πολυτείρεος Ἀργοῦς· ἀλλ’ ἤτοι Περσεὺς μὲν ἄτερ
γουνός τε ποδός τε δεξιτεροῦ δύεται, πρύμνης δ’ ὅσον ἐς
περιαγήν· αὐτὴ δ’ Αἰγοκερῆϊ κατέρχεται ἀντέλλοντι, ἦμος
καὶ Προκύων δύεται, τὰ δ’ ἀνέρχεται· ἄλλα, ὄρνις τ’ Αἰητός
τε τά τε πτερόεντος Ὀϊστοῦ τείρεα καὶ νοτίοιο Θυτηρίου
ἱερὸς ἕδρη. ἵππος δ’ Ὑδροχόοιο νέον περιτελλομένοιο ποσσί
τε καὶ κεφαλῇ ἀνελίσσεται· ἀντία δ’ Ἵππου ἐξ οὐρῆς
Κένταυρον ἐφέλκεται ἀστερίη Νύξ. ἀλλ’ οὔ οἱ δύναται
κεφαλὴν οὐδ’ εὐρέας ὤμους αὐτῷ σὺν θώρηκι χαδεῖν. ἀλλ’
αἴθοπος Ὕδρης αὐχενίην κατάγει σπείρην καὶ πάντα μέτωπα. ἡ
δὲ καὶ ἐξόπιθεν πολλὴ μένει· ἀλλ’ ἄρα καὶ τὴν αὐτῷ
Κενταύρῳ, ὁπότ’ ἰχθύες ἀντέλλωσιν, ἀθρόον ἐμφέρεται. ὁ δ’
ἐπ’ Ἰχθύσιν ἔρχεται Ἰχθὺς αὐτῷ κυανέῳ ὑποκείμενος
Αἰγοκερῆϊ, οὐ μὲν ἄδην, ὀλίγον δὲ δυωδεκάδ’ ἀμμένει
ἄλλην. οὕτω καὶ μογεραὶ χεῖρες καὶ γοῦνα καὶ ὦμοι
Ἀνδρομέδης δίχα πάντα, τὰ μὲν πάρος, ἄλλα δ’ ὀπίσσω,
τείνεται, ὠκεανοῖο νέον ὁπότε προγένωνται Ἰχθύες ἀμφότεροι.
τά μέν οἱ κατὰ δεξιὰ χειρὸς αὐτοὶ ἐφέλκονται, τὰ δ’
ἀριστερὰ νεόθεν ἕλκει κριός ἀνερχόμενος. τοῦ καὶ
περιτελλομένοιο ἐσπερόθεν κεν ἴδοιο Θυτήριον· αὐτὰρ ἐν
ἄλλῃ Περσέος ἀντέλλοντος ὅσον κεφαλήν τε καὶ ὤμους. αὐτὴ
δὲ ζώνη καί κ’ ἀμφήριστα πέλοιτο ἢ Κριῷ λήγοντι φαείνεται
ἢ ἐπὶ ταύρωι, σὺν τῷ πανσυδίῃ ἀνελίσσεται. οὐδ’ ὅ γε
Ταύρου λείπεται ἀντέλλοντος, ἐπεὶ μάλα οἱ συναρηρὼς Ἡνίοχος
φέρεται· μοίρῃ γε μὲν οὐκ ἐπὶ ταύτῃ ἀθρόος ἀντέλλει,
Δίδυμοι δέ μιν οὖλον ἄγουσιν. ἀλλ’ Ἔριφοι λαιοῦ τε θέναρ
ποδὸς Αἰγὶ σὺν αὐτῇ Ταύρῳ συμφορέονται, ὅτε λοφίη τε καὶ
οὐρὴ κήτεος αἰθερίοιο περαιόθεν ἀντέλλωσιν. δύνει δ’
Ἀρκτοφύλαξ ἤδη πρώτῃ τότε μοίρῃ τάων, αἳ πίσυρές μιν
ἄτερ χειρὸς κατάγουσιν λαιῆς· ἡ δ’ αὐτῷ μεγάλῃ
ὑποτέλλεται Ἄρκτῳ. Ἀμφότεροι δὲ πόδες καταδυομένου
Ὀφιούχου, μέσφ’ αὐτῶν γονάτων, διδύμοις ἔπι σῆμα τετύχθω
ἐξ ἑτέρης ἀνιοῦσι. τότ’ οὐκέτι Κήτεος οὐδὲν ἕλκεται
ἀμφοτέρωθεν, ὅλον δέ μιν ὄψεαι ἤδη. ἤδη καὶ Ποταμοῦ
πρώτην ἁλὸς ἐξανιοῦσαν ἀγὴν ἐν καθαρῷ πελάγει σκέψαιτό κε
ναύτης, αὐτὸν ἐπ’ Ὠρίωνα μένων, εἴ οἵ ποθι σῆμα ἢ
νυκτὸς μέτρων ἠὲ πλόου ἀγγείλειεν. πάντη γὰρ τά γε πολλὰ
θεοὶ ἄνδρεσσι λέγουσιν. οὐχ ὁράᾳς; ὀλίγη μὲν ὅταν
κεράεσσι σελήνη ἑσπερόθεν φαίνηται, ἀεξομένοιο διδάσκει
μηνός· ὅτε πρώτη ἀποκίδναται αὐτόθεν αὐγή, ὅσσον
ἐπισκιάειν, ἐπὶ τέτρατον ἦμαρ ἰοῦσα· ὀκτὼ δ’ ἐν διχάσει·
διχόμηνα δὲ παντὶ προσώπῳ. αἰεὶ δ’ ἄλλοθεν ἄλλα
παρακλίνουσα μέτωπα εἴρει ὁποσταίη μηνὸς περιτέλλεται ἠώς.
ἄκρα γε μὴν νυκτῶν κεῖναι δυοκαίδεκα μοῖραι ἄρκιαι
ἐξειπεῖν. τὰ δέ που μέγαν εἰς ἐνιαυτόν, ὥρη μέν τ’ ἀρόσαι
νειούς, ὥρη δὲ φυτεῦσαι, ἐκ Διὸς ἤδη πάντα πεφασμένα
πάντοθι κεῖται. καὶ μέν τις καὶ καὶ νηῒ πολυκλύστου χειμῶνος
ἐφράσατ’ ἢ δεινοῦ μεμνημένος Ἀρκτούροιο ἠέ τεων ἄλλων,
οἵ τ’ ὠκεανοῦ ἀρύονται ἀστέρες ἀμφιλύκης, οἵ τε πρώτης
ἔτι νυκτός. ἤτοι γὰρ τοὺς πάντας ἀμείβεται εἰς ἐνιαυτὸν
ἠέλιος μέγαν ὄγμον ἐλαύνων, ἄλλοτε δ’ ἄλλῳ ἐμπλήσει,
τοτὲ μέν τ’ ἀνιὼν τοτὲ δ’ αὐτίκα δύνων· ἄλλος δ’ ἀλλοίην
ἀστὴρ ἐπιδέρκεται ἠῶ. γινώσκεις τάδε καὶ σύ, τὰ γὰρ
συναείδεται ἤδη ἐννεακαίδεκα κύκλα φαεινοῦ ἠελίοιο, ὅσσα τ’
ἀπὸ ζώνης εἰς ἔσχατον Ὠρίωνα νὺξ ἐπιδινεῖται Κύνα τε
θρασὺν Ὠρίωνος, οἵ τε Ποσειδάωνος ὁρώμενοι ἢ Διὸς αὐτοῦ
ἀστέρες ἀνθρώποισι τετυγμένα σημαίνουσιν. τῶ κείνων πεπόνησο·
μέλοι δέ τοι, εἴ ποτε νηῒ πιστεύεις, εὑρεῖν ὅσα που
κεχρημένα κεῖται σήματα χειμερίοις ἀνέμοις ἢ λαίλαπι πόντου.
μόχθος μέν τ’ ὀλίγος, τὸ δὲ μυρίον αὺτίκ’ ὄνειαρ γίνετ’
ἐπιφροσύνης αἰεὶ πεφυλαγμένῳ ἀνδρί. αὐτὸς μὲν τὰ πρῶτα
σαώτερος, εὖ δὲ καὶ ἄλλον παρειπὼν ὤνησεν, ὅτ’ ἐγγύθεν
ὤρορε χειμών. πολλάκι γὰρ καί τίς τε γαληναίῃ ὑπὸ νυκτὶ
νῆα περιστέλλει πεφοβημένος ἦρι θαλάσσης· ἄλλοτε δὲ τρίτον
ἦμαρ ἐπιτρέχει, ἄλλοτε τέμπτον, ἄλλοτε δ’ ἀπρόφατον κακὸν
ἵκετο· πάντα γὰρ οὔπω ἐκ Διὸς ἄνθρωποι γινώσκομεν, ἀλλ’
ἔτι πολλὰ κέκπυπται, τῶν αἴ κε θέλῃ καὶ ἐσαυτίκα δώσει
Ζεύς· ὁ γὰρ οὖν γενεὴν ἀνδρῶν ἀναφανδὸν ὀφέλλει, πάντοθεν
εἰδόμενος, πάντη δ’ ὅ γε σήματα φαίνων. ἄλλα δέ τοι ἐρέει
ἤπου διχόωσα σελήνη πληθύος ἀμφοτέρωθεν ἢ αὐτίκα
πεπληθυῖα· ἄλλα δ’ ἀνερχόμενος, τοτὲ δ’ ἄκρῃ νυκτὶ κελεύων
ἠέλιος· τὰ δέ τοι καὶ ἀπ’ ἄλλων ἔσσεται ἄλλα σήματα καὶ
περὶ νυκτὶ καὶ ἤματι ποιήσασθαι. σκέπτεο δέ πρῶτον κεράων
ἑκάτερθε σελήνην. ἄλλοτε γάρ τ’ ἄλλῃ μιν ἐπιγράφει
ἕσπερος αἴγλῃ, ἄλλοτε δ’ ἀλλοῖαι μορφαὶ κερόωσι σελήνην
εὐθὺς ἀεξομένην, αἱ μὲν τρίτῃ, αἱ δὲ τετάρτῃ· τάων καὶ
πεπὶ μηνὸς ἐφεσταότος κε πύθοιο. λεπτὴ μὲν καθαρή τε περὶ
τρίτον ἦμαρ ἐοῦσα εὔδιός κ’ εἴη· λεπτὴ δὲ καὶ εὖ μάλ’
ἐρευθὴς πνευματίη· παχίων δέ καὶ ἀμβλείῃσι κεραίαις
τέτρατον ἐκ τριτάτοιο φόως ἀμενηνὸν ἔχουσα ἤ νότῳ
ἄμβλυνται ἢ ὕδατος ἐγγὺς ἐόντος. εἰ δέ κ’ ἀπ’ ἀμφοτέρων
κεράων, τρίτον ἦμαρ ἄγουσα, μήτ’ ἐπινευστάζῃ μήθ’
ὑπτιόωσα φαείνῃ, ἀλλ’ ὀρθαὶ ἑκάτερθε περιγνάμπτωσι κεραῖαι,
ἑσπέριοί κ’ ἄνεμοι κείνην μετὰ νύκτα φέροιντο. εἰ δ’ αὕτως
ὀρθὴ καὶ τέτρατον ἦμαρ ἀγινεῖ, ἦ τ’ ἄν χειμῶνος
συναγειρομένοιο διδάσκοι. εἰ δέ κέ οἱ κεράων τὸ μετήορον εὖ
ἐπινεύῃ, δειδέχθαι βορέω· ὅτε δ’ ὑπτιάῃσι, νότοιο. αὐτὰρ
ἐπὴν τριτόωσαν ὅλος περὶ κύκλος ἑλίσσῃ πάντη ἐρευθόμενος,
μάλα κεν τότε χείμερος εἴη· μείζονι δ’ ἂν χειμῶνι πυρώτερα
φοινίσσοιτο. σκέπτεο δ’ ἐς πληθύν τε καὶ ἀμφότερον διχόωσαν,
ἠμὲν ἀεξομένην ἠδ’ ἐς κέρας αὖθις ἰοῦσαν, καί οἱ ἐπὶ
χροιῇ τεκμαίρεο μηνὸς ἑκάστου. πάντη γὰρ καθαρῇ κε μάλ’
εὔδια τεκμήραιο· πάντα δ’ ἐρευθομένῃ δοκέειν ἀνέμοιο
κελεύθους· ἄλλοθι δ’ ἄλλο μελαινομένῃ δοκέειν ὑετοῖο.
σήματα δ’ οὐ μάηα πᾶσιν ἐπ’ ἤμασι πάντα τέτυκται· ἀλλ’ ὅσα
μὲν τριτάτῇ τε τεταρταίῃ τε πέλονται, μέσφα διχαιομένης,
διχάδος γε μὲν ἄχρις ἐπ’ αὐτὴν σημαίνει διχόμηνον, ἀτὰρ
πάλιν ἐκ διχομήνου ἐς διχάδα φθιμένην· ἔχεται δέ οἱ αὐτίκα
τετρὰς μηνὸς ἀποιχομένου, τῇ δὲ τριτάτη ἐπιόντος. εἰ δέ
κέ μιν πεπὶ πᾶσαν ἀλωαὶ κυκλώσωνται ἤ τρεῖς ἠὲ δύω
περικείμεναι ἠὲ μί’ οἴη, τῇ μὲν ἰῇ ἀνέμοιο γαληναίης τε
δοκεύειν, ῥηγνυμένῃ ἀνέμοιο, μαραινομένῃ δὲ γαλήνης· ταὶ
δύο δ’ ἂν χειμῶνι περιτροχάοιντο σελήνην· μείζονα δ’ ἂν
χειμῶνα φέροι τριέλικτος ἀλωή, καὶ μᾶλλον μελανεῦσα, καὶ εἰ
ῥηγνύατο μᾶλλον. καὶ τὰ μὲν οὖν ἐπὶ μηνὶ σεληναίης κε
πύθοιο. ἠελίοιο δέ τοι μελέτω ἑκάτερθεν ἰόντος. ἠελίῳ καὶ
μᾶλλον ἐοικότα σήματα κεῖται, ἀμφότερον δύνοντι καὶ ἐκ
περάτης ἀνιόντι. μή οἱ ποικίλλοιτο νέον βάλλοντος ἀρούρας
κύκλος, ὅτ’ εὐδίου κεχρημένος ἤματος εἴης, μηδέ τι σῆμα
φέροι, φαίνοιτο δὲ λιτὸς ἁπάντη. εἰ δ’ αὕτως καθαρόν μιν
ἔχοι βουλύσιος ὥρη, δύνοι δ’ ἀνέφελος μαλακὴν ὑποδείελος
αἴγλην, καί κεν ἐπερχομένη ἠοῦς ἔθ’ ὑπεύδιος εἴη. ἀλλ’
οὐχ ὁππότε κοῖλος ἐειδόμενος περιτέλλῃ, οὐδ’ ὁπότ’
ἀκτίνων αἱ μὲν νότον αἱ δὲ βορῆα σχιζόμεναι βάλλωσι, τὰ δ’
αὖ περὶ μέσσα φαείνῃ, ἀλλά που ἢ ὑετοῖο διέρχεται ἢ
ἀνέμοιο. σκέπτεο δ’, εἴ κέ τοι αὐγαὶ ὑπείκωσ’ ἠελίοιο,
αὐτὸν ἐς ἠέλιον· τοῦ γὰρ σκοπιαὶ ἄρισται· εἴ τί οἱ
ἤπου ἔρευθος ἐπιτρέχει, οἷά τε πολλὰ ἑλκομένων νεφέων
ἐρυθαίνεται ἄλλοθεν ἄλλα, ἢ εἴ που μελανεῖ· καί τοι τὰ
μὲν ὕδατος ἔστω σήματα μέλλοντος, τὰ δ’ ἐρεύθεα πάντ’
ἀνέμοιο. εἴ γε μὲν ἀμφοτέροις ἄμυδις κεχρημένος εἴη, καί
κεν ὕδωρ φορέοι καὶ ὑπηνέμιος τανύοιτο. εἰ δέ οἱ ἤ
ἀνιόντος ἢ αὐτίκα δυομένοιο ἀκτῖνες συνίωσι καὶ ἀμφ’ ἑνὶ
πεπλήθωσιν, ἤ ποτε καὶ νεφέων πεπιεσμένος ἢ ὅ γ’ ἐς ἠῶ
ἔρχηται παρὰ νυκτός, ἢ ἐξ ἠοῦς ἐπὶ νύκτα, ὕδατί κεν
κατιόντι παρατρέχοι ἤματα κεῖνα. μηδ’ ὅτε οἱ ὀλίγη νεφέλη
πάρος ἀντέλλῃσιν, τὴν δὲ μέτ’ ἀκτίνων κεχρημένος αὐτὸς
ἀερθῇ, ἀμνηστεῖν ὑετοῖο. πολὺς δ’ ὅτε οἱ περὶ κύκλος
οἷον τηκομένῳ ἐναλίγκιος εὐρύνηται πρῶτον ἀνερχομένοιο,
καὶ ἄψ ἐπὶ μεῖον ἴῃσιν, εὔδιός κε φέροιτο· καὶ εἴ ποτε
χείματος ὥρῃ ὠχρήσαι κατιών. ἀτὰρ ὕδατος ἡμερινοῖο
γινομένου κατότισθε περὶ νέφεα σκοπέεσθαι κὰδ δὴ δυομένου
τετραμμένος ἠελίοιο. ἢν μὲν ὑποσκιάῃσι μελαινομένῃ εἰκυῖα
ἠέλιον νεφέλη, ταὶ δ’ ἀμφί μιν ἔνθα καὶ ἔνθα ἀκτῖνες
μεσσηγὺς ἐλισσόμεναι διχόωνται, ἦ τ’ ἂν ἔτ’ εἰς ἠῶ
σκέπαος κεχρημένος εἴης. εἰ δ’ ὁ μὲν ἀνέφελος βάπτοι ῥόου
ἑσπερίοιο, ταὶ δὲ κατερχομένου νεφέλαι καὶ ἔτ’ οἰχομένοιο
πλησίαι ἑστήκωσιν ἐρευθέες οὔ σε μάλα χρὴ αὔριον οὐδ’
ἐπὶ νυκτὶ περιτρομέειν ὑετοῖο· ἀλλ’ ὁπότ’ ἠελίοιο
μαραινομένῃσιν ὁμοῖαι ἐξαπίνης ἀκτῖνες ἀπ’ οὐρανόθεν
τανύωνται, οἶον ἀμαλδύνονται ὅτε σκιάῃσι κατ’ ἰθὺ
ἱσταμένη γαίης τε καὶ ἠελίοιο σελήνη. οὐδ’, ὅτε οἱ
ἐπέχοντι φανήμεναι ἠῶθι πρὸ φαίνονται νεφέλαι ὑπερευθέες
ἄλλοθεν ἄλλαι, ἄρραντοι γίνονται ἐπ’ ἤματι κείνῳ
ἄρουραι. μηδ’ αὕτως, ἔτ’ ἐόντι πέρην ὁπότε προταθεῖσαι
ἀκτῖνες φαίνονται ἐπίσκιοι ἠῶθι πρό, ὕδατος ἢ ἀνέμοιο
κατοισομένου λελαθέσθαι. ἀλλ’ εἰ μὲν κεῖναι μᾶλλον κνέφαος
φορέοιντο ἀκτῖνες, μᾶλλόν κεν ἐφ’ ὕδατι σημαίνοιεν· εἰ δ’
ὀλίγος τανύοιτο περὶ δνόφος ἀκτίνεσσιν, οἷόν που μαλακαὶ
νεφέλαι φορέουσι μάλιστα, ἦ τ’ ἂν ἐπερχομένοιο
περιδνοφέοιντ’ ἀνέμοιο. οὐδὲ μὲν ἠελίου σχεδόθεν μελανεῦσαι
ἀλωαὶ εὔδιοι· ἀσσότεραι δὲ καὶ ἀστεμφὲς μελανεῦσαι μᾶλλον
χειμέριαι· δύο δ’ ἂν χαλεπώτεραι εἶεν. σκέπτεο δ’ ἢ
ἀνιόντος ἢ αὐτίκα δυομένοιο, εἴ πού οἱ νεφέων τὰ παρήλια
κικλήσκονται ἢ νότον ἠὲ βορῆος ἐρεύθεται ἢ ἑκάτερθεν,
μηδ’ οὕτω σκοπιὴν ταύτην ἀμενηνὰ φυλάσσειν. οὐ γάρ, ὅτ’
ἀμφοτέρωθεν ἁμοῦ ἁμοῦ περὶ μέσσον ἔχουσιν ἠέλιον κεῖναι
νεφέλαι σχεδὸν ὠκεανοῖο, γίνεται ἀμβολίη διόθεν χειμῶνος
ἰόντος. εἴ γε μὲν ἐκ βορέαο μί’ οἴη φοινίσσοιτο, ἐκ βορέω
πνοιάς κε φέροι, νοτίη δὲ νότοιο, ἢ καί που ῥαθάμιγγες
ἐπιτροχόωσ’ ὑετοῖο. ἑσπερίοις καὶ μᾶλλον ἐπίτρεπε σήμασι
τούτοις· ἑσπερόθεν γὰρ ὁμῶς σημαίνεται ἐμμενὲς αἰεί.
σκέπτεο καὶ φάτνην. ἡ μέν τ’ ὀλίγῃ εἰκυῖα ἀχλύϊ βορραίη
ὑπὸ Καρκίνῳ ἡγηλάζει· ἀμφὶ δέ μιν δύο λεπτὰ φαεινόμενοι
φορέονται ἀστέρες, οὔτε τι πολλὸν ἀπήοροι, οὔτε μάλ’
ἐγγύς, ἀλλ’ ὅσσον τε μάλιστα πυγούσιον οἰίσασθαι· εἶς μὲν
πὰρ βορέαο· νότῳ δ’ ἐπικέκλιται ἄλλος. καὶ ταὶ μὲν
καλέονται ὄνοι· μέσση δέ τε Φάτνη. ἥτε καὶ ἐξαπίνης πάντη
Διὸς εὐδιόωντος γίνετ’ ἄφαντος ὅλη· τοὶ δ’ ἀμφοτέρωθεν
ἰόντες ἀστέρες ἀλλήλων αὐτοσχεδὸν ἰνδάλλονται· οὐκ ὀλίγῳ
χειμῶνι τότε κλύζονται ἄρουραι. εἰ δὲ μελαίνηται, τοὶ δ’
αὐτίκ’ ἐοικότες ὦσιν ἀστέρες ἀμφότεροι, περί χ’ ὕδατι
σημαίνοιεν. εἰ δ’ ὁ μὲν ἐκ βορέω Φάτνης ἀμενηνὰ φαείνοι
λεπτὸν ἐπαχλύων, νότιος δὌνος ἀγλαὸς εἴη, δειδέχθαι
ἀνέμοιο νότου· βορέω δὲ μάλα χρή ἔμπαλιν ἀχλυόεντι
φαεινομένῳ τε δοκεύειν. σῆμα δέ τοι ἀνέμοιο καὶ οἰδαίνουσα
θάλασσα γινέσθω καὶ μακρὸν ἐπ’ αἰγιαλοὶ βοόωντες, ἀκταί τ’
εἰνάλιοι ὁπότ’ εὔδιοι ἠχήεσσαι γίνονται, κορυφαί τε
βοώμεναι οὔρεος ἄκραι. καὶ δ’ ἄν ἐπὶ ξηρὴν ὅτ’ ἐρωδιὸς
οὐ κατὰ κόσμον ἐξ ἁλὸς ἔρχηται φωνῇ περιπολλὰ λεληκώς,
κινυμένου κε θάλασσαν ὕπερ φορέοιτ’ ἀνέμοιο. καί ποτε καὶ
κέπφοι, ὁπότ’ εὔδιοι ποτέονται, ἀντία μελλόντων ἀνέμων
εἰληδὰ φέρονται. πολλάκι δ’ ἀγριάδες νῆσσαι ἤ εἰναλίδιναι
αἴθυιαι χερσαῖα τινάσσονται πτερύγεσσιν· ἢ νεφέλη ὄρεος
μηκύνεται ἐν κορυφῇσιν. ἤδη καὶ πάπποι, λευκῆς γήρειον
ἀκάνθης, σῆμ’ ἐγένοντ’ ἀνέμου, κωφῆς ἁλὸς ὁππότε πολλοὶ
ἄκρον ἐπιπλώωσι, τὰ μὲν πάρος, ἄλλα δ’ ὀπίσσω. καὶ θέρεος
βρονταί τε καὶ ἀστραπαὶ ἔνθεν ἴωσιν, ἔνθεν ἐπερχομένοιο
περισκοπέειν ἀνέμοιο. καὶ διὰ νύκτα μέλαιναν ὅτ’ ἀστέρες
ἀΐσσωσιν ταρφέα, ταὶ δ’ ὄπιθεν ῥυμοὶ ὑπολευκαίνωνται,
δειδέχθαι κείνοις αὐτὴν ὁδὸν ἐρχομένοιο πνεύματος· ἢν δὲ
καὶ ἄλλοι ἐναντίοι ἀΐσσωσιν, ἄλλοι δ’ ἐξ ἄλλων μερέων,
τότε δὴ πεφύλαξο παντοίων ἀνέμων, οἵ τ’ ἄκριτοί εἰσι
μάλιστα, ἄκριτα δὲ πνείουσιν ἐπ’ ἀνδράσι τεκμήρασθαι. αὐτάρ
ὅτ’ ἐξ εὔροιο καὶ ἐκ νότου ἀστράπτῃσιν, ἄλλοτε δ’ ἐκ
ζεφύροιο, καὶ ἄλλοτε πὰρ βορέαο, δὴ τότε τις πελάγει ἔνι
δείδιε ναυτίλος ἀνήρ, μή μιν τῇ μὲν ἔχῃ πέλαγος τῇ δ’
ἐκ Διὸς ὕδωρ· ὕδατι γὰρ τοσσαίδε περὶ στεροπαὶ φορέονται.
πολλάκι δ’ ἐρχομένων ὑετῶν νέφεα προπάροιθεν οἶα μάλιστα
πόκοισιν ἐοικότα ἰνδάλλονται, ἢ διδύμη ἔζωσε διὰ μέγαν
οὐρανὸν ἶρις, ἢ καί πού τις ἅλωα μελαινομένην ἔχει
ἀστήρ. πολλάκι λιμναῖαι ἢ εἰνάλιαι ὄρνιθες ἄπληστον
κλύζονται ἐνιέμεναι ὑδάτεσσιν, ἢ λίμνην πέρι δηθὰ χελιδόνες
ἀΐσσονται γαστέρι τύπτουσαι αὕτως εἰλυμένον ὕδωρ, ἢ
μᾶλλον δειλαὶ γενεαί, ὕδροισιν ὄνειαρ, αὐτόθεν ἐξ ὕδατος
πατέρες βοόωσι γυρίνων, ἢ τρύζει ὀρθρινὸν ἐρημαίη
ὀλολυγών, ἤ που καὶ λακέρυζα παρ’ ἠϊόνι προὐχούσῃ
χείματος ἐρχομένου χέρσῳ ὑπέτυψε κορώνη, ἤ που καὶ
ποταμοῖο ἐβάψατο μέχρι παρ’ ἄκρους ὤμους ἐκ κεφαλῆς, ἢ
καὶ μάλα πᾶσα κολυμβᾷ, ἢ πολλὴ στρέφεται παρ’ ὕδωρ παχέα
κρώζουσα. καὶ βόες ἤδη τοι πάρος ὕδατος ἐνδίοιο οὐρανὸν
εἰσανιδόντες ἀπ’ αἰθέρος ὠσφρήσαντο· καὶ κοίλης μύρμηκες
ὀχῆς ἐξ ὤεα πάντα θᾶσσον ἀνηνέγκαντο· καὶ ἀθρόοι ὦφθεν
ἴουλοι τείχη ἀνέρποντες, καὶ πλαζόμενοι σκώληκες κεῖνοι,
τοὺς καλέουσι μελαίνης ἔντερα γαίης. καὶ τιθαὶ ὄρνιθες, ταὶ
ἀλέκτορος ἐξεγένοντο, εὖ ἐφθειρίσσαντο καὶ ἔκρωξαν μάλα
φωνῇ, οἷόν τε σταλάον ψοφέει ἐπὶ ὕδατι ὕδωρ. δή ποτε
καὶ γενεαὶ κοράκων καὶ φῦλα κολοιῶν ὕδατος ἐρχομένοιο Διὸς
πάρα σῆμ’ ἐγένοντο, φαινόμενοι ἀγεληδὰ καὶ ἱρήκεσσιν
ὁμοῖον φθεγξάμενοι. καί που κόρακες δίους σταλαγμοὺς φωνῇ
ἐμιμήσαντο σὺν ὕδατος ἐρχομένοιο· ἤ ποτε καὶ κρώξαντε
βαρείῃ δισσάκι φωνῇ μακρὸν ἐπιρροιζεῦσι τιναξάμενοι πτερὰ
πυκνά· καὶ νῆσσαι οἰκουροὶ ὑπωρόφιοί τε κολοιοὶ ἐρχόμενοι
κατὰ γεῖσα τινάσσονται πτερύγεσσιν, ἢ ἐπὶ κῦμα διώκει
ἐρωδιὸς ὀξὺ λεληκώς. τῶν τοι μηδέν ἀπόβλητον πεφυλαγμένῳ
ὕδωρ γινέσθω· μηδ’ εἴ κεν ἐπὶ πλέον ἠὲ πάροιθεν δάκνωσιν
μυῖαι καὶ ἐφ’ αἵματος ἱμείρωνται, ἢ λύχνοιο μύκητες
ἀγείρωνται περὶ μύξαν νύκτα κατὰ σκοτίην· μηδ’ ἢν ὑπὸ
χείματος ὥρην λύχνων ἄλλοτε μέν τε φάος κατά κόσμον
ὀρώρῃ, ἄλλοτε δ’ ἀΐσσωσιν ἄπο φλόγες ἠΰτε κοῦφαι
πομφόλυγες, μηδ’ εἴ κεν ἐπ’ αὐτόφι μαρμαίρωσιν ἀκτῖνες, μηδ’
ἢν θέρεος μέγα πεπταμένοιο νησαῖοι ὄρνιθες ἐπασσύτεροι
φορέωνται. μηδὲ σύ γ’ ἢ χύτρης ἠὲ τρίποδος πυριβήτεω,
σπινθῆρες ὅτ’ ἔωσι πέρι πλέονες, λελαθέσθαι· μηδὲ κατὰ
σποδιὴν ὁπότ’ ἄνθρακος αἰθομένοιο λάμπηται πέρι σήματ’
ἐοικότα κεγχρείοισιν, ἀλλ’ ἐπὶ καὶ τὰ δόκευε περισκοπέων
ὑετοῖο. εἴ γε μὲν ἠερόεσσα παρὲξ ὄρεος μεγάλοιο πυθμένα
τείνηται νεφέλη, ἄκραι δὲ κολῶναι φαίνωνται καθαραί, μάλα κεν
τόθ’ ὑπεύδιος εἴης. εὔδιός κ’ εἴης καί ὅτε πλατέος παρὰ
πόντου φαίνηται χθαμαλὴ νεφέλη, μηδ’ ὑψόθι κύρῃ, ἀλλ’ αὐτοῦ
πλαταμῶνι παραθλίβηται ὁμοίη. σκέπτεο δ’ εὔδιος μὲν ἐὼν
ἐπὶ χείματι μᾶλλον, ἐς δὲ γαληναίην χειμωνόθεν. εὖ δὲ μάλα
χρὴ ἐς Φάτνην ὁράᾳν, τὴν Καρκίνος ἀμφιελίσσει, πρῶτα
καθαιρομένην πάσης ὑπένερθεν ὁμίχλης· κείνη γὰρ φθίνοντι
καθαίρεται ἐν χειμῶνι. καὶ φλόγες ἡσύχιαι λύχνων καὶ
νυκτερίη γλαὺξ ἥσυχον ἀείδουσα μαραινομένου χειμῶνος γινέσθω
τοι σῆμα, καὶ ἥσυχα ποικίλλουσα ὥρῃ ἐν ἑσπερίῃ κρώξῃ
πολύφωνα κορώνη· καὶ κόρακες μοῦνοι μὲν ἐρημαῖοι βοοῶντες
δισσάκις, αὐτὰρ ἔπειτα μετ’ ἀθρόα κεκλήγοντες· πλειότεροι δ’
ἀγεληδόν, ἐπὴν κοίτοιο μέδωνται, φωνῆς ἔμπλειοι· χαίρειν κέ
τις οἰίσσαιτο, οἷα τὰ μὲν βοόωσι λιγαινομένοισιν ὁμοῖα,
πολλὰ δὲ δενδρείοιο περὶ φλόον, ἄλλοτ’ ἐπ’ αὐτοῦ, ἧχί τε
κείουσιν καὶ ὑπότροποι ἀπτερύονται. καὶ δ’ ἄν που γέρανοι
μαλακῆς προπάροιθε γαλήνης ἀσφαλέως τανύσαιεν ἕνα δρόμον
ἤλιθα πᾶσαι, οὐδὲ παλιρρόθιοί κεν ὑπεύδιοι φορέοιντο. ἦμος
δ’ ἀστερόθεν καθαρὸν φὰος ἀμβλύνηται, οὐδέ ποθεν νεφέλαι
πεπιεσμέναι ἀντιόωσιν, οὐδέ ποθεν ζόφος ἄλλος ὑποτρέχῃ
οὐδὲ σελήνη, ἀλλὰ τά γ’ ἐξαπίνης αὕτως ἀμενηνὰ φέρωνται,
μηκέτι τοι τόδε σῆμα γαληναίης ἐπικείσθω, ἀλλ’ ἐπὶ χεῖμα
δόκευε· καὶ ὁππότε ταὶ μὲν ἔωσιν αὐτῇ ἐνὶ χώρῃ
νεφέλαι, ταὶ δ’ ἄλλαι ὑπ’ αὐταῖς ταὶ μὲν ἀμειβόμεναι, ταὶ
δ’ ἐξόπιθεν φορέωνται. καὶ χῆνες κλαγγηδὸν ἐπειγόμεναι
βρωμοῖο χειμῶνος μέγα σῆμα, καὶ ἐννεάγηρα κορώνη νύκτερον
ἀείδουσα, καὶ ὀψὲ βοῶντε κολοιοί, καὶ σπίνος ἠῶα σπίζων,
καὶ ὄρνεα πάντα ἐκ πελάγους φεύγοντα, καὶ ὀρχίλος ἢ καὶ
ἐριθεὺς δύνων ἐς κοίλας ὀχεάς, καὶ φῦλα κολοιῶν ἐκ νομοῦ
ἐρχόμενα τραφεροῦ ἐπὶ ὄψιον αὖλιν. οὐδ’ ἂν ἐπιξουθαὶ
μεγάλου χειμῶνος ἰόντος πρόσσω ποιήσαιντο νομὸν κηροῖο
μέλισσαι, ἀλλ’ αὐτοῦ μέλιτός τε καὶ ἔργων εἱλίσσονται·
οὐδ’ ὑψοῦ γεράνων μακραὶ στίχες αὐτὰ κέλευθα τείνονται,
στροφάδες δὲ παλιμπετὲς ἀπονέονται. μηδ’, ὅτε νηνεμίῃ κεν
ἀράχνια λεπτὰ φέρητἁ??), καὶ φλόγες αἰθύσσωσι μαραινόμεναι
λύχνοιο, ἢ πῦρ αὔηται σπουδῇ καὶ ὑπεύδια λύχνα, πιστεύειν
χειμῶνι. τί τοι λέγω ὅσσα πέλονται σήματ’ ἐπ’ ἀνθρώπους; δὴ
γὰρ καὶ ἀεικέϊ τέθρῃ αὐτοῦ πηγνυμένῃ νιφετοῦ
ἐπιτεκμήραιο, καὶ λύχνῳ χιόνος, κέγχροις ὅτ’ ἐοικότα πάντη
κύκλῳ σήματ’ ἔχει πυριλαμπέος έγγύθι μύξης, ἄνθρακι δὲ
ζώοντι χαλάζης, ὁππότε λαμπρὸς αὐτὸς ἐείδηται, μέσσῳ δέ
οἱ ἠΰτε λεπρὴ φαίνηται νεφέλη, πυρὸς ἔνδοθεν αἰθομένοιο.
πρῖνοι δ’ αὖ καρποῖο καταχθέες οὐδὲ μέλαιναι σχῖνοι
ἀπείρητοι· πάντη δέ τε πολλὸς ἀλωεὺς αἰεὶ παπταίνει, μή οἱ
θέρος ἐκ χερὸς ἔρρῃ. πρῖνοι μὲν θαμινῆς ἀκύλου κατὰ
μέτρον ἔχουσαι χειμῶνός κε λέγοιεν ἐπὶ πλέον ἰσχύσοντος.
μὴ μὲν ἄδην ἔκπαγλα περιβρίθοιεν ἁπάντη, τηλοτέρω δ’
αὐχμοῖο συνασταχύοιεν ἄρουραι. τριπλόα δὲ σχῖνος κυέει,
τρισσαὶ δέ οἱ αὖξαι γίνονται καρποῖο, φέρει δέ τε σήμαθ’
ἑκάστη ἑξείης ἀρότῳ. καὶ γάρ τ’ ἀροτήσιον ὥρην τριπλόα
μείρονται, μέσσην καὶ ἐπ’ ἀμφότερ’ ἄκρα· πρῶτος μὲν πρώτην
ἄροσιν, μέσσος δέ τε μέσσην καρπὸς ἀπαγγέλλει, πυμάτην γε
μὲν ἔσχατος ἄλλων. ὅντινα γὰρ κάλλιστα λοχαίη σχῖνος
ἄρηται, κείνῳ γ’ ἐξ ἄλλων ἄροσις πολυλήϊος εἴη, τῷ δέ
γ’ ἀφαυροτάτῳ ὀλίγη, μέσσῳ δέ τε μέσση. αὕτως δ’
ἀνθέρικος τριχθὰ σκίλλης ὑπερανθεῖ σήματ’ ἐπιφράσσασθαι
ὁμοιίου ἀμητοῖο. ὅσσα δ’ ἐνὶ σχίνου ἀροτὴρ ἐφράσσατο
καρπῷ, τόσσα δὲ καὶ σκίλλης τεκμαίρεται ἄνθεϊ λευκῷ.
αὐτὰρ ὅτε σφῆκες μετοπωρινὸν ἤλιθα πολλοὶ πάντη βεβρίθωσι,
καὶ ἑσπαρίων προπάροιθεν πληϊάδων εἴποι τις ἐπερχόμενον
χειμῶνα, οἷος ἐπὶ σφήκεσσιν ἑλίσσεται αὐτίκα δῖνος.
θήλειαι δὲ σύες, θήλεια δὲ μῆλα καὶ αἶγες ὁππότ’
ἀναστρωφῶσιν ὀχῆς, τὰ δέ γ’ ἄρσενα πάντα δεξάμεναι πάλιν
αὖτις ἀναβλήδην ὀχέωνται, αὕτως κε σφήκεσσι μέγαν χειμῶνα
λέγοιεν. ὀψὲ δὲ μισγομένων αἰγῶν μήλων τε συῶν τε χαίρει
ἄνολβος ἀνήρ, ὅ οἱ οὐ μάλα θαλπιόωντι εὔδιον φαίνουσι
βιβαιόμεναι ἐνιαυτόν. χαίρει καὶ γεράνων ἀγέλαις ὡραῖος
ἀροτρεὺς ὥριον ἐρχομέναις, ὁ δ’ ἀώριος αὐτίκα μᾶλλον·
αὕτως γὰρ χειμῶνες ἐπέρχονται γεράνοισιν· πρώϊα μὲν καὶ
μᾶλλον ὁμιλαδὸν ἐρχομένῃσιν πρώιον· αὐτὰρ ὅτ’ ὀψὲ καὶ
οὐκ ἀγεληδὰ φανεῖσαι πλειότερον φορέονται ἐπὶ χρόνον οὐδ’
ἅμα πολλαί, ἀμβολίῃ χειμῶνος ὀφέλλεται ὕστερα ἔργα. εἰ
δὲ βόες καὶ μῆλα μετὰ βρίθουσαν ὀπώρην γαῖαν ἀρύσσωσιν,
κεφαλὰς δ’ ἀνέμοιο βορῆος ἀντία τείνωσιν, μάλα κεν τότε
χείμερον αὐταὶ Πληϊάδες χειμῶνα κατερχόμεναι φορέοιεν. μὴ δὲ
λίην ὀρύχοιεν· ἐπεὶ μέγας οὐ κατὰ κόσμον γίνεται οὔτε
φυτοῖς χειμὼν φίλος οὔτ’ ἀρότοισιν. ἀλλὰ χιὼν εἴη πολλὴ
μεγάλαις ἐν ἀρούραις, μήπω κεκριμένῃ μηδὲ βλωθρῇ ἐπὶ
ποίῃ, ὄφρα τις εὐεστοῖ χαίρῃ ποτιδέγμενος ἀνήρ. οἱ δ’
εἶεν καθύπερθεν ἐοικότες ἀστέρες αἰεί· μηδ’ εἷς μήτε δύω
μήτε πλέονες κομόωντες· πολλοὶ γὰρ κομόωσιν ἐπ’ αὐχμηρῷ
ἐνιαυτῷ. οὐδὲ μὲν ὀρνίθων ἀγέλαις ἠπειρόθεν ἀνήρ, ἐκ
νήσων ὅτε πολλαἰ ἐπιπλήσσωσιν ἀρούραις, ἐρχομένου θέρεος
χαίρει· περιδείδιε δ’ αἰνῶς ἀμητῷ, μή οἱ κενεὸς καὶ
ἀχύρμιος ἔλθῃ αὐχμῷ ἀνιηθείς. χαίρει δέ που αἰπόλος
ἀνὴρ αὐταῖς ὀρνίθεσσιν, ἐπὴν κατὰ μέτρον ἴωσιν,
ἐλπόμενος μετέπειτα πολυγλαγέος ἐνιαυτοῦ. οὕτω γὰρ μογεροὶ
καὶ ἀλήμονες ἄλλοθεν ἄλλοι ζώομεν ἄνθρωποι. τὰ δὲ πὰρ
ποσὶ πάντες ἑτοῖμοι σήματ’ ἐπιγνῶναι καὶ ἐσαυτίκα
ποιήσασθαι. Ἀρνάσι μὲν χειμῶνας ἐτεκμήραντο νομῆες, ἐς νομὸν
ὁππότε μᾶλλον ἐπειγόμενοι τροχόωσιν, ἄλλοι δ’ ἐξ ἀγέλης
κριοί, ἄλλοι δὲ καὶ ἀμνοὶ εἰνόδιοι παίζωσιν ἐρειδόμενοι
κεράεσσιν· ἢ ὁπότ’ ἄλλοθεν ἄλλοι ἀναπλήσσωσι πόδεσσιν
τέτρασιν οἱ κοῦφοι, κεραοί γε μὲν ἀμφοτέροισιν· ἢ καὶ ὅτ’
ἐξ ἀγἐλης ἀεκούσια κινήσωσιν δείελον εἰσελάοντες ὅμως, τὰ
δὲ πάντοθι ποίης δάκνωσιν πυκινῇσι κελευόμενα λιθάκεσσιν. ἐκ
δὲ βοῶν ἐπύθοντ’ ἀρόται καὶ βουκόλοι ἄνδρες κινυμένου
χειμῶνος· ἐπεὶ βόες ὁππότε χηλὰς γλώσσῃ ὑπωμαίοιο ποδὸς
περιλιχμήσωνται, ἢ κοίτῳ πλευρὰς ἐπὶ δεξιτερὰς τανύσωνται,
ἀμβολίην ἀρότοιο γέρων ἐπιέλπετ’ ἀροτρεύς. οὐδ’ ὅτε
μυκηθμοῖο περίπλειοι ἀγέρωνται ἐρχόμεναι σταθμόνδε βόες
βουλύσιον ὥρην, σκυθραὶ λειμῶνος πόριες καὶ βουβοσίοιο
αὐτίκα τεκμαίρονται ἀχείμεροι ἐμπλήσεσθαι. οὐδ’ αἶγες
πρίνοιο περισπεύδουσαι ἀκάνθαις εὔδιοι, οὐδὲ σύες φορυτῷ
ἐπιμαργαίνουσαι. καὶ λύκος ὁππότε μακρὰ μονόλυκος ὠρύηται,
ἢ ὅγ’ ἀροτρήων ὀλίγον πεφυλαγμένος ἀνδρῶν ἔργα
κατέρχηται, σκέπαος χατέοντι ἐοικώς, ἐγγύθεν ἀνθρώπων, ἵνα
οἱ λέχος αὐτόθεν εἴη, τρὶς περιτελλομένης ἠοῦς χειμῶνα
δοκεύειν. οὕτω καὶ προτέροις ἐπὶ σήμασι τεκμήραιο ἐσσομένων
ἀνέμων ἢ χείματος ἢ ὑετοῖο, αὐτὴν ἢ μετὰ τὴν ἢ καὶ
τριτάτην ἔτ’ ἐς ἠῶ. ἀλλὰ γὰρ οὐδὲ μύες, τετριγότες εἴ
ποτε μᾶλλον εὔδιοι ἐσκίρτησαν ἐοικότες ὀρχηθμοῖσιν,
ἄσκεπτοι ἐγένοντο παλαιοτέροις ἀνθρώποις· οὐδὲ κύνες· καὶ
γάρ τε κύων ὠρύξατο ποσσὶν ἀμφοτέροις χειμῶνος ἐπερχομένοιο
δοκεύων, καὶ κεῖνοι χειμῶνα μύες τότε μαντεύονται. καὶ μὴν
ἐξ ὕδατος καὶ καρκίνος ᾤχετο χέρσον, χειμῶνος μέλλοντος
ἐπαΐσσεσθαι ὁδοῖο. καὶ μύες ἡμέριοι ποσσὶ στιβάδα
στρωφῶντες κοίτης ἱμείρονται, ὅτ’ ὄμβρου σήματα φαίνοι. τῶν
μηδὲν κατόνοσσο· καλὸν δ’ ἐπὶ σήματι σῆμα σκέπτεσθαι· μᾶλλον
δὲ δυοῖν εἰς ταὐτὸν ἰόντων ἐλπωρὴ τελέθοι, τριτάτῳ δέ κε
θαρσήσειας. αἰεὶ δ’ ἂν παριόντος ἀριθμοίης ἐνιαυτοῦ σήματα,
συμβάλλων εἴ που καὶ ἐπ’ ἀστέρι τοίη ἠὼς ἀντέλλοντι
φαείνεται ἢ κατιόντι, ὁπποίην καὶ σῆμα λέγοι, μάλα δ’
ἄρκιον εἴη φράζεσθαι φθίνοντος ἐφισταμένοιό τε μηνὸς
τετράδας ἀμφοτέρας· αἱ γάρ τ’ ἄμυδις συνιόντων μηνῶν πείρατ’
ἔχουσιν, ὅτε σφαλερώτερος αἰθὴρ ὀκτὼ νυξὶ πέλει, χήτει
χαροποῖο σελήνης. τῶν ἄμυδις πάντων ἐσκεμμένος εἰς ἐνιαυτὸν
οὐδέποτε σχεδίως κεν ἐπ’ αἰθέρι τεκμήραιο.