ὦ κοινὸν αὐτάδελφον Ἰσμήνης κάρα, ἆρ’ οἶσθ’ ὅ τι Ζεὺς
τῶν ἀπ’ Οἰδίπου κακῶν ὁποῖον οὐχὶ νῷν ἔτι ζώσαιν τελεῖ;
οὐδὲν γὰρ οὔτ’ ἀλγεινὸν οὔτ’ ἄτης ἄτερ οὔτ’ αἰσχρὸν
οὔτ’ ἄτιμόν ἐσθ’, ὁποῖον οὐ τῶν σῶν τε κἀμῶν οὐκ ὄπωπ’
ἐγὼ κακῶν. καὶ νῦν τί τοῦτ’ αὖ φασι πανδήμῳ πόλει κήρυγμα
θεῖναι τὸν στρατηγὸν ἀρτίως; ἔχεις τι κεἰσήκουσας; ἤ σε
λανθάνει πρὸς τοὺς φίλους στείχοντα τῶν ἐχθρῶν κακά; ἐμοὶ
μὲν οὐδεὶς μῦθος, Ἀντιγόνη φίλων οὔθ’ ἡδὺς οὔτ’
ἀλγεινὸς ἵκετ’ ἐξ ὅτου δυοῖν ἀδελφοῖν ἐστερήθημεν δύο,
μιᾷ θανόντοιν ἡμέρᾳ διπλῇ χερί· ἐπεὶ δὲ φροῦδός ἐστιν
Ἀργείων στρατὸς ἐν νυκτὶ τῇ νῦν, οὐδὲν οἶδ’ ὑπέρτερον,
οὔτ’ εὐτυχοῦσα μᾶλλον οὔτ’ ἀτωμένη. ᾔδη καλῶς, καί σ’
ἐκτὸς αὐλείων πυλῶν τοῦδ’ οὕνεκ’ ἐξέπεμπον, ὡς μόνη
κλύοις. τί δ’ ἔστι; δηλοῖς γάρ τι καλχαίνουσ’ ἔπος. οὐ γὰρ
τάφου νῷν τὼ κασιγνήτω Κρέων τὸν μὲν προτίσας, τὸν δ’
ἀτιμάσας ἔχει; Ἐτεοκλέα μέν, ὡς λέγουσι, σὺν δίκης χρήσει
δικαίᾳ καὶ νόμου κατὰ χθονὸς ἔκρυψε τοῖς ἔνερθεν ἔντιμον
νεκροῖς· τὸν δ’ ἀθλίως θανόντα Πολυνείκους νέκυν ἀστοῖσί
φασιν ἐκκεκηρῦχθαι τὸ μὴ τάφῳ καλύψαι μηδὲ κωκῦσαί τινα,
ἐᾶν δ’ ἄκλαυτον, ἄταφον, οἰωνοῖς γλυκὺν θησαυρὸν εἰσορῶσι
πρὸς χάριν βορᾶς. τοιαῦτά φασι τὸν ἀγαθὸν Κρέοντα σοὶ
κἀμοί, λέγω γὰρ κἀμέ, κηρύξαντ’ ἔχειν, καὶ δεῦρο νεῖσθαι
ταῦτα τοῖσι μὴ εἰδόσιν σαφῆ προκηρύξοντα, καὶ τὸ πρᾶγμ’
ἄγειν οὐχ ὡς παρ’ οὐδέν, ἀλλ’ ὃς ἂν τούτων τι δρᾷ,
φόνον προκεῖσθαι δημόλευστον ἐν πόλει. οὕτως ἔχει σοι ταῦτα,
καὶ δείξεις τάχα εἴτ’ εὐγενὴς πέφυκας εἴτ’ ἐσθλῶν κακή.
τί δ’, ὦ ταλαῖφρον, εἰ τάδ’ ἐν τούτοις, ἐγὼ λύουσ’ ἂν ἢ
’φάπτουσα προσθείμην πλέον; εἰ ξυμπονήσεις καὶ ξυνεργάσει
σκόπει. ποῖόν τι κινδύνευμα; ποῦ γνώμης ποτ’ εἰ; εἰ τὸν
νεκρὸν ξὺν τῇδε κουφιεῖς χερί. ἢ γὰρ νοεῖς θάπτειν σφ’,
ἀπόρρητον πόλει; τὸν γοῦν ἐμὸν καὶ τὸν σόν ἢν σὺ μὴ
θέλῃς ἀδελφόν· οὐ γὰρ δὴ προδοῦσ’ ἁλώσομαι. ὦ σχετλία,
Κρέοντος ἀντειρηκότος; ἀλλ’ οὐδὲν αὐτῷ τῶν ἐμῶν μ’
εἴργειν μέτα. οἴμοι. φρόνησον, ὦ κασιγνήτη, πατὴρ ὡς νῷν
ἀπεχθὴς δυσκλεής τ’ ἀπώλετο, πρὸς αὐτοφώρων ἀμπλακημάτων
διπλᾶς ὄψεις ἀράξας αὐτὸς αὐτουργῷ χερί. ἔπειτα μήτηρ
καὶ γυνή, διπλοῦν ἔπος, πλεκταῖσιν ἀρτάναισι λωβᾶται βίον·
τρίτον δ’ ἀδελφὼ δύο μίαν καθ’ ἡμέραν αὐτοκτονοῦντε τὼ
ταλαιπώρω μόρον κοινὸν κατειργάσαντ’ ἐπαλλήλοιν χεροῖν. νῦν δ’
αὖ μόνα δὴ νὼ λελειμμένα σκόπει ὅσῳ κάκιστ’ ὀλούμεθ’, εἰ
νόμου βίᾳ ψῆφον τυράννων ἢ κράτη παρέξιμεν. ἀλλ’ ἐννοεῖν
χρὴ τοῦτο μὲν γυναῖχ’ ὅτι ἔφυμεν, ὡς πρὸς ἄνδρας οὐ
μαχουμένα. ἔπειτα δ’ οὕνεκ’ ἀρχόμεσθ’ ἐκ κρεισσόνων, καὶ
ταῦτ’ ἀκούειν κἄτι τῶνδ’ ἀλγίονα. ἐγὼ μὲν οὖν αἰτοῦσα
τοὺς ὑπὸ χθονὸς ξύγγνοιαν ἴσχειν, ὡς βιάζομαι τάδε, τοῖς
ἐν τέλει βεβῶσι πείσομαι· τὸ γὰρ περισσὰ πράσσειν οὐκ ἔχει
νοῦν οὐδένα. οὔτ’ ἂν κελεύσαιμ’ οὔτ’ ἄν, εἰ θέλοις ἔτι
πράσσειν, ἐμοῦ γ’ ἂν ἡδέως δρῴης μέτα. ἀλλ’ ἴσθ’ ὁποῖά
σοι δοκεῖ, κεῖνον δ’ ἐγὼ θάψω· καλόν μοι τοῦτο ποιούσῃ
θανεῖν. φίλη μετ’ αὐτοῦ κείσομαι, φίλου μέτα, ὅσια
πανουργήσασ’. ἐπεὶ πλείων χρόνος ὃν δεῖ μ’ ἀρέσκειν τοῖς
κάτω τῶν ἐνθάδε. ἐκεῖ γὰρ αἰεὶ κείσομαι· σοὶ δ’, εἰ
δοκεῖ, τὰ τῶν θεῶν ἔντιμ’ ἀτιμάσασ’ ἔχε. ἐγὼ μὲν οὐκ
ἄτιμα ποιοῦμαι, τὸ δὲ βίᾳ πολιτῶν δρᾶν ἔφυν ἀμήχανος. σὺ
μὲν τάδ’ ἂν προὔχοῑ· ἐγὼ δὲ δὴ τάφον χώσουσ’ ἀδελφῷ
φιλτάτῳ πορεύσομαι. οἴμοι ταλαίνης, ὡς ὑπερδέδοικά σου. μὴ
’μοῦ προτάρβει· τὸν σὸν ἐξόρθου πότμον. ἀλλ’ οὖν
προμηνύσῃς γε τοῦτο μηδενὶ τοὔργον, κρυφῇ δὲ κεῦθε, σὺν δ’
αὔτως ἐγώ. οἴμοι, καταύδα· πολλὸν ἐχθίων ἔσει σιγῶσ’,
ἐὰν μὴ πᾶσι κηρύξῃς τάδε. θερμὴν ἐπὶ ψυχροῖσι καρδίαν
ἔχεις. ἀλλ’ οἶδ’ ἀρέσκουσ’ οἷς μάλισθ’ ἁδεῖν με χρή. εἰ
καὶ δυνήσει γ’· ἀλλ’ ἀμηχάνων ἐρᾷς. οὐκοῦν, ὅταν δὴ μὴ
σθένω, πεπαύσομαι. ἀρχὴν δὲ θηρᾶν οὐ πρέπει τἀμήχανα. εἰ
ταῦτα λέξεις, ἐχθαρεῖ μὲν ἐξ ἐμοῦ, ἐχθρὰ δὲ τῷ θανόντι
προσκείσει δίκῃ. ἀλλ’ ἔα με καὶ τὴν ἐξ ἐμοῦ δυσβουλίαν
παθεῖν τὸ δεινὸν τοῦτο· πείσομαι γὰρ οὐ τοσοῦτον οὐδὲν
ὥστε μὴ οὐ καλῶς θανεῖν. ἀλλ’ εἰ δοκεῖ σοι, στεῖχε· τοῦτο
δ’ ἴσθ’ ὅτι ἄνους μὲν ἔρχει, τοῖς φίλοις δ’ ὀρθῶς φίλη.
ἀκτὶς ἀελίου, τὸ κάλλιστον ἑπταπύλῳ φανὲν Θήβᾳ τῶν
προτέρων φάος, ἐφάνθης ποτ’, ὦ χρυσέας ἁμέρας βλέφαρον,
Διρκαίων ὑπὲρ ῥεέθρων μολοῦσα, τὸν λεύκασπιν Ἀργόθεν
ἐκβάντα φῶτα πανσαγίᾳ φυγάδα πρόδρομον ὀξυτέρῳ κινήσασα
χαλινῷ· ὃς ἐφ’ ἡμετέρᾳ γᾷ Πολυνείκους ἀρθεὶς νεικέων ἐξ
ἀμφιλόγων ὀξέα κλάζων ἀετὸς εἰς γᾶν ὣς ὑπερέπτα, λευκῆς
χιόνος πτέρυγι στεγανός, πολλῶν μεθ’ ὅπλων ξύν θ’ ἱπποκόμοις
κορύθεσσιν. ξύν θ’ ἱπποκόμοις κορύθεσσιν. στὰς δ’ ὑπὲρ
μελάθρων φονώσαισιν ἀμφιχανὼν κύκλῳ λόγχαις ἑπτάπυλον στόμα
ἔβα, πρίν ποθ’ ἁμετέρων αἱμάτων γένυσιν πλησθῆναί τε καὶ
στεφάνωμα πύργων πευκάενθ’ Ἥφαιστον ἑλεῖν. τοῖος ἀμφὶ νῶτ’
ἐτάθη πάταγος Ἄρεος, ἀντιπάλῳ δυσχείρωμα δράκοντος. Ζεὺς
γὰρ μεγάλης γλώσσης κόμπους ὑπερεχθαίρει, καὶ σφας ἐσιδὼν
πολλῷ ῥεύματι προσνισσομένους χρυσοῦ καναχῆς ὑπεροπλίαις,
παλτῷ ῥιπτεῖ πυρὶ βαλβίδων ἐπ’ ἄκρων ἤδη νίκην ὁρμῶντ’
ἀλαλάξαι. ἀντιτύπᾳ δ’ ἐπὶ γᾷ πέσε τανταλωθεὶς πυρφόρος,
ὃς τότε μαινομένᾳ ξὺν ὁρμᾷ βακχεύων ἐπέπνει ῥιπαῖς
ἐχθίστων ἀνέμων. εἶχε δ’ ἄλλᾳ τὰ μέν, ἄλλα δ’ ἐπ’
ἄλλοις ἐπενώμα στυφελίζων μέγας Ἄρης δεξιόσειρος. ἑπτὰ
λοχαγοὶ γὰρ ἐφ’ ἑπτὰ πύλαις ταχθέντες ἴσοι πρὸς ἴσους
ἔλιπον Ζηνὶ τροπαίῳ πάγχαλκα τέλη, πλὴν τοῖν στυγεροῖν, ὣ
πατρὸς ἑνὸς μητρός τε μιᾶς φύντε καθ’ αὑτοῖν δικρατεῖς
λόγχας στήσαντ’ ἔχετον κοινοῦ θανάτου μέρος ἄμφω. ἀλλὰ γὰρ
ἁ μεγαλώνυμος ἦλθε Νίκα τᾷ πολυαρμάτῳ ἀντιχαρεῖσα Θήβᾳ,
ἐκ μὲν δὴ πολέμων τῶν νῦν θέσθαι λησμοσύναν, θεῶν δὲ ναοὺς
χοροῖς παννυχίοις πάντας ἐπέλθωμεν, ὁ Θήβας δ’ ἐλελίχθων
Βάκχιος ἄρχοι. ἀλλ’ ὅδε γὰρ δὴ βασιλεὺς χώρας, Κρέων ὁ
Μενοικέως [ἄρχων] νεοχμὸς νεαραῖσι θεῶν ἐπὶ συντυχίαις
χωρεῖ, τίνα δὴ μῆτιν ἐρέσσων, ὅτι σύγκλητον τήνδε γερόντων
προὔθετο λέσχην, κοινῷ κηρύγματι πέμψας; ἄνδρες, τὰ μὲν δὴ
πόλεος ἀσφαλῶς θεοὶ πολλῷ σάλῳ σείσαντες ὤρθωσαν πάλιν.
ὑμᾶς δ’ ἐγὼ πομποῖσιν ἐκ πάντων δίχα ἔστειλ’ ἱκέσθαι
τοῦτο μὲν τὰ Λαΐου σέβοντας εἰδὼς εὖ θρόνων ἀεὶ κράτη,
τοῦτ’ αὖθις, ἡνίκ’ Οἰδίπους ὤρθου πόλιν, κἀπεὶ διώλετ’,
ἀμφὶ τοὺς κείνων ἔτι παῖδας μένοντας ἐμπέδοις φρονήμασιν.
ὅτ’ οὖν ἐκεῖνοι πρὸς διπλῆς μοίρας μίαν καθ’ ἡμέραν
ὤλοντο παίσαντές τε καὶ πληγέντες αὐτόχειρι σὺν μιάσματι,
ἐγὼ κράτη δὴ πάντα καὶ θρόνους ἔχω γένους κατ’ ἀγχιστεῖα
τῶν ὀλωλότων. ἀμήχανον δὲ παντὸς ἀνδρὸς ἐκμαθεῖν ψυχήν τε
καὶ φρόνημα καὶ γνώμην, πρὶν ἂν ἀρχαῖς τε καὶ νόμοισιν
ἐντριβὴς φανῇ. ἐμοὶ γὰρ ὅστις πᾶσαν εὐθύνων πόλιν μὴ
τῶν ἀρίστων ἅπτεται βουλευμάτων ἀλλ’ ἐκ φόβου του γλῶσσαν
ἐγκλῄσας ἔχει κάκιστος εἶναι νῦν τε καὶ πάλαι δοκεῖ· καὶ
μεῖζον ὅστις ἀντὶ τῆς αὑτοῦ πάτρας φίλον νομίζει, τοῦτον
οὐδαμοῦ λέγω. ἐγὼ γάρ, ἴστω Ζεὺς ὁ πάνθ’ ὁρῶν ἀεί,
οὔτ’ ἂν σιωπήσαιμι τὴν ἄτην ὁρῶν στείχουσαν ἀστοῖς ἀντὶ
τῆς σωτηρίας, οὔτ’ ἂν φίλον ποτ’ ἄνδρα δυσμενῆ χθονὸς
θείμην ἐμαυτῷ, τοῦτο γιγνώσκων ὅτι ἥδ’ ἐστὶν ἡ σῴζουσα
καὶ ταύτης ἔπι πλέοντες ὀρθῆς τοὺς φίλους ποιούμεθα.
τοιοῖσδ’ ἐγὼ νόμοισι τήνδ’ αὔξω πόλιν, καὶ νῦν ἀδελφὰ
τῶνδε κηρύξας ἔχω ἀστοῖσι παίδων τῶν ἀπ’ Οἰδίπου πέρι·
Ἐτεοκλέα μέν, ὃς πόλεως ὑπερμαχῶν ὄλωλε τῆσδε, πάντ’
ἀριστεύσας δόρει, τάφῳ τε κρύψαι καὶ τὰ πάντ’ ἀφαγνίσαι ἃ
τοῖς ἀρίστοις ἔρχεται κάτω νεκροῖς. τὸν δ’ αὖ ξύναιμον
τοῦδε, Πολυνείκη λέγω, ὃς γῆν πατρῴαν καὶ θεοὺς τοὺς
ἐγγενεῖς φυγὰς κατελθὼν ἠθέλησε μὲν πυρὶ πρῆσαι κατ’ ἄκρας,
ἠθέλησε δ’ αἵματος κοινοῦ πάσασθαι, τοὺς δὲ δουλώσας ἄγειν,
τοῦτον πόλει τῇδ’ ἐκκεκήρυκται τάφῳ μήτε κτερίζειν μήτε
κωκῦσαί τινα, ἐᾶν δ’ ἄθαπτον καὶ πρὸς οἰωνῶν δέμας καὶ
πρὸς κυνῶν ἐδεστὸν αἰκισθέν τ’ ἰδεῖν. τοιόνδ’ ἐμὸν
φρόνημα, κοὔποτ’ ἔκ γ’ ἐμοῦ τιμὴν προέξουσ’ οἱ κακοὶ τῶν
ἐνδίκων· ἀλλ’ ὅστις εὔνους τῇδε τῇ πόλει, θανὼν καὶ ζῶν
ὁμοίως ἐξ ἐμοῦ τιμήσεται. σοὶ ταῦτ’ ἀρέσκει, παῖ Μενοικέως
Κρέον, τὸν τῇδε δύσνουν κἀς τὸν εὐμενῆ πόλει· νόμῳ δὲ
χρῆσθαι παντί που πάρεστί σοι καὶ τῶν θανόντων χὠπόσοι ζῶμεν
πέρι. ὡς ἂν σκοποὶ νῦν εἴτε τῶν εἰρημένων. νεωτέρῳ τῳ
τοῦτο βαστάζειν πρόθες. ἀλλ’ εἴσ’ ἑτοῖμοι τοῦ νεκροῦ γ’
ἐπίσκοποι. τί δῆτ’ ἂν ἄλλο τοῦτ’ ἐπεντέλλοις ἔτι; τὸ μὴ
’πιχωρεῖν τοῖς ἀπιστοῦσιν τάδε. οὔκ ἔστιν οὕτω μῶρος ὃς
θανεῖν ἐρᾷ. καὶ μὴν ὁ μισθός γ’, οὗτος· ἀλλ’ ὑπ’ ἐλπίδων
ἄνδρας τὸ κέρδος πολλάκις διώλεσεν. ἄναξ, ἐρῶ μὲν οὐχ
ὅπως τάχους ὕπο δύσπνους ἱκάνω κοῦφον ἐξάρας πόδα. πολλὰς
γὰρ ἔσχον φροντίδων ἐπιστάσεις, ὁδοῖς κυκλῶν ἐμαυτὸν εἰς
ἀναστροφήν· ψυχὴ γὰρ ηὔδα πολλά μοι μυθουμένη· τάλας, τί
χωρεῖς οἷ μολὼν δώσεις δίκην; τλήμων, μενεῖς αὖ; κεἰ τάδ’
εἴσεται Κρέων ἄλλου παρ’ ἀνδρός; πῶς σὺ δῆτ’ οὐκ ἀλγύνει;
τοιαῦθ’ ἑλίσσων ἤνυτον σχολῇ βραδύς. χοὔτως ὁδὸς βραχεῖα
γίγνεται μακρά. τέλος γε μέντοι δεῦρ’ ἐνίκησεν μολεῖν σοί.
κεἰ τὸ μηδὲν ἐξερῶ, φράσω δ’ ὅμως· τῆς ἐλπίδος γὰρ
ἔρχομαι δεδραγμένος, τὸ μὴ παθεῖν ἂν ἄλλο πλὴν τὸ
μόρσιμον. τί δ’ ἐστὶν ἀνθ’ οὗ τήνδ’ ἔχεις ἀθυμίαν; φράσαι
θέλω σοι πρῶτα τἀμαυτοῦ· τὸ γὰρ πρᾶγμ’ οὔτ’ ἔδρασ’ οὔτ’
εἶδον ὅστις ἦν ὁ δρῶν, οὐδ’ ἂν δικαίως ἐς κακὸν
πέσοιμί τι. εὖ γε στοχάζει κἀποφάργνυσαι κύκλῳ τὸ πρᾶγμα·
δηλοῖς δ’ ὥς τι σημανῶν νέον. τὰ δεινὰ γάρ τοι προστίθησ’
ὄκνον πολύν. οὔκουν ἐρεῖς ποτ’, εἶτ’ ἀπαλλαχθεὶς ἄπει;
καὶ δὴ λέγω σοι. τὸν νεκρόν τις ἀρτίως θάψας βέβηκε κἀπὶ
χρωτὶ διψίαν κόνιν παλύνας κἀφαγιστεύσας ἃ χρή· τί φής;
τίς ἀνδρῶν ἦν ὁ τολμήσας τάδε; οὐκ οἶδ’· ἐκεῖ γὰρ οὔτε
του γενῇδος ἦν πλῆγμ’, οὐ δικέλλης ἐκβολή. στύφλος δὲ γῆ
καὶ χέρσος, ἀρρὼξ οὐδ’ ἐπημαξευμένη τροχοῖσιν, ἀλλ’ ἄσημος
οὑργάτης τις ἦν. ὅπως δ’ ὁ πρῶτος ἡμὶν ἡμεροσκόπος
δείκνυσι, πᾶσι θαῦμα δυσχερὲς παρῆν. ὁ μὲν γὰρ ἠφάνιστο,
τυμβήρης μὲν οὔ, λεπτὴ δ’, ἄγος φεύγοντος ὥς, ἐπῆν κόνις
σημεῖα δ’ οὔτε θηρὸς οὔτε του κυνῶν ἐλθόντος, οὐ σπάσαντος
ἐξεφαίνετο. λόγοι δ’ ἐν ἀλλήλοισιν ἐρρόθουν κακοί, φύλαξ
ἐλέγχων φύλακα, κἂν ἐγίγνετο πληγὴ τελευτῶσ’, οὐδ’ ὁ
κωλύσων παρῆν. εἷς γάρ τις ἦν ἕκαστος οὑξειργασμένος,
κοὐδεὶς ἐναργής, ἀλλ’ ἔφευγε μὴ εἰδέναι. ἦμεν δ’ ἑτοῖμοι
καὶ μύδρους αἴρειν χεροῖν καὶ πῦρ διέρπειν καὶ θεοὺς
ὁρκωμοτεῖν, τὸ μήτε δρᾶσαι μήτε τῳ ξυνειδέναι τὸ πρᾶγμα
βουλεύσαντι μηδ’ εἰργασμένῳ. τέλος δ’ ὅτ’ οὐδὲν ἦν
ἐρευνῶσιν πλέον, λέγει τις εἷς, ὃ πάντας ἐς πέδον κάρα
νεῦσαι φόβῳ προὔτρεψεν· οὐ γὰρ εἴχομεν οὔτ’ ἀντιφωνεῖν
οὔθ’ ὅπως δρῶντες καλῶς πράξαιμεν. ἦν δ’ ὁ μῦθος ὡς
ἀνοιστέον σοὶ τοὔργον εἴη τοῦτο κοὐχὶ κρυπτέον. καὶ ταῦτ’
ἐνίκα, κἀμὲ τὸν δυσδαίμονα πάλος καθαιρεῖ τοῦτο τἀγαθὸν
λαβεῖν. πάρειμι δ’ ἄκων οὐχ ἑκοῦσιν, οἶδ’ ὅτι· στέργει
γὰρ οὐδεὶς ἄγγελον κακῶν ἐπῶν. ἄναξ, ἐμοί τοί, μή τι
καὶ θεήλατον τοὔργον τόδ’, ἡ ξύννοια βουλεύει πάλαι παῦσαι,
πρὶν ὀργῆς καὶ ’μὲ μεστῶσαι λέγων, μὴ ’φευρεθῇς ἄνους τε
καὶ γέρων ἅμα. λέγεις γὰρ οὐκ ἀνεκτὰ δαίμονας λέγων
πρόνοιαν ἴσχειν τοῦδε τοῦ νεκροῦ πέρι. πότερον ὑπερτιμῶντες
ὡς εὐεργέτην ἔκρυπτον αὐτόν, ὅστις ἀμφικίονας ναοὺς
πυρώσων ἦλθε κἀναθήματα καὶ γῆν ἐκείνων καὶ νόμους
διασκεδῶν; ἢ τοὺς κακοὺς τιμῶντας εἰσορᾷς θεούς; οὔκ
ἔστιν. ἀλλὰ ταῦτα καὶ πάλαι πόλεως ἄνδρες μόλις φέροντες
ἐρρόθουν ἐμοί, κρυφῇ κάρα σείοντες, οὐδ’ ὑπὸ ζυγῷ λόφον
δικαίως εἶχον, ὡς στέργειν ἐμέ. ἐκ τῶνδε τούτους
ἐξεπίσταμαι καλῶς παρηγμένους μισθοῖσιν εἰργάσθαι τάδε.
οὐδὲν γὰρ ἀνθρώποισιν οἷον ἄργυρος κακὸν νόμισμ’ ἔβλαστε.
τοῦτο καὶ πόλεις πορθεῖ, τόδ’ ἄνδρας ἐξανίστησιν δόμων·
τόδ’ ἐκδιδάσκει καὶ παραλλάσσει φρένας χρηστὰς πρὸς αἰσχρὰ
πράγματ’ ἵστασθαι βροτῶν· πανουργίας δ’ ἔδειξεν ἀνθρώποις
ἔχειν καὶ παντὸς ἔργου δυσσέβειαν εἰδέναι. ὅσοι δὲ
μισθαρνοῦντες ἤνυσαν τάδε, χρόνῳ ποτ’ ἐξέπραξαν ὡς δοῦναι
δίκην. ἀλλ’ εἴπερ ἴσχει Ζεὺς ἔτ’ ἐξ ἐμοῦ σέβας, εὖ
τοῦτ’ ἐπίστασ’, ὅρκιος δέ σοι λέγω· εἰ μὴ τὸν αὐτόχειρα
τοῦδε τοῦ τάφου εὑρόντες ἐκφανεῖτ’ ἐς ὀφθαλμοὺς ἐμούς,
οὐχ ὑμὶν Ἅιδης μοῦνος ἀρκέσει, πρὶν ἂν ζῶντες κρεμαστοὶ
τήνδε δηλώσηθ’ ὕβριν, ἵν’ εἰδότες τὸ κέρδος ἔνθεν
οἰστέον τὸ λοιπὸν ἁρπάζητε, καὶ μάθηθ’ ὅτι οὐκ ἐξ
ἅπαντος δεῖ τὸ κερδαίνειν φιλεῖν. ἐκ τῶν γὰρ αἰσχρῶν
λημμάτων τοὺς πλείονας ἀτωμένους ἴδοις ἂν ἢ σεσωσμένους.
εἰπεῖν τι δώσεις ἢ στραφεὶς οὕτως ἴω; οὐκ οἶσθα καὶ νῦν
ὡς ἀνιαρῶς λέγεις; ἐν τοῖσιν ὠσὶν ἢ ’πὶ τῇ ψυχῇ
δάκνει; τί δὲ ῥυθμίζεις τὴν ἐμὴν λύπην ὅπου; ὁ δρῶν σ’
ἀνιᾷ τὰς φρένας, τὰ δ’ ὦτ’ ἐγώ. οἴμ’ ὡς λάλημα δῆλον
ἐκπεφυκὸς εἶ. οὔκουν τό γ’ ἔργον τοῦτο ποιήσας ποτέ. καὶ
ταῦτ’ ἐπ’ ἀργύρῳ γε τὴν ψυχὴν προδούς. φεῦ· ἦ δεινὸν ᾧ
δοκῇ γε καὶ ψευδῆ δοκεῖν. κόμψευέ νυν τὴν δόξαν· εἰ δὲ
ταῦτα μὴ φανεῖτέ μοι τοὺς δρῶντας, ἐξερεῖθ’ ὅτι τὰ δειλὰ
κέρδη πημονὰς ἐργάζεται. ἀλλ’ εὑρεθείη μὲν μάλιστ’· ἐὰν δέ
τοι ληφθῇ τε καὶ μή, τοῦτο γὰρ τύχη κρινεῖ, οὐκ ἔσθ’ ὅπως
ὄψει σὺ δεῦρ’ ἐλθόντα με· καὶ νῦν γὰρ ἐκτὸς ἐλπίδος
γνώμης τ’ ἐμῆς σωθεὶς ὀφείλω τοῖς θεοῖς πολλὴν χάριν. πολλὰ
τὰ δεινὰ κοὐδὲν ἀνθρώπου δεινότερον πέλει. τοῦτο καὶ πολιοῦ
πέραν πόντου χειμερίῳ νότῳ χωρεῖ, περιβρυχίοισιν περῶν ὑπ’
οἴδμασιν. θεῶν τε τὰν ὑπερτάταν, Γᾶν ἄφθιτον, ἀκαμάταν,
ἀποτρύεται ἰλλομένων ἀρότρων ἔτος εἰς ἔτος ἱππείῳ γένει
πολεύων. κουφονόων τε φῦλον ὀρνίθων ἀμφιβαλὼν ἄγει καὶ
θηρῶν ἀγρίων ἔθνη πόντου τ’ εἰναλίαν φύσιν σπείραισι
δικτυοκλώστοις, περιφραδὴς ἀνήρ· κρατεῖ δὲ μηχαναῖς ἀγραύλου
θηρὸς ὀρεσσιβάτα, λασιαύχενά θ’ ἵππον ὀχμάζεται ἀμφὶ λόφον
ζυγῶν οὔρειόν τ’ ἀκμῆτα ταῦρον. καὶ φθέγμα καὶ ἀνεμόεν
φρόνημα καὶ ἀστυνόμους ὀργὰς ἐδιδάξατο καὶ δυσαύλων πάγων
ὑπαίθρεια καὶ δύσομβρα φεύγειν βέλη παντοπόρος· ἄπορος ἐπ’
οὐδὲν ἔρχεται τὸ μέλλον· Ἅιδα μόνον φεῦξιν οὐκ ἐπάξεται·
νόσων δ’ ἀμηχάνων φυγὰς ξυμπέφρασται. σοφόν τι τὸ μηχανόεν
τέχνας ὑπὲρ ἐλπίδ’ ἔχων τοτὲ μὲν κακόν, ἄλλοτ’ ἐπ’
ἐσθλὸν ἕρπει, νόμους γεραίρων χθονὸς θεῶν τ’ ἔνορκον δίκαν,
ὑψίπολις· ἄπολις ὅτῳ τὸ μὴ καλὸν ξύνεστι τόλμας χάριν.
μήτ’ ἐμοὶ παρέστιος γένοιτο μήτ’ ἴσον φρονῶν ὃς τάδ’
ἔρδει. ἐς δαιμόνιον τέρας ἀμφινοῶ τόδε· πῶς εἰδὼς
ἀντιλογήσω τήνδ’ οὐκ εἶναι παῖδ’ Ἀντιγόνην. ὦ δύστηνος
καὶ δυστήνου πατρὸς Οἰδιπόδα, τί ποτ’; οὐ δή που σέ γ’
ἀπιστοῦσαν τοῖς βασιλείοισιν ἄγουσι νόμοις καὶ ἐν ἀφροσύνῃ
καθελόντες; ἥδ’ ἔστ’ ἐκείνη τοὔργον ἡ ’ξειργασμένη· τήνδ’
εἵλομεν θάπτουσαν. ἀλλὰ ποῦ Κρέων; ὅδ’ ἐκ δόμων ἄψορρος
εἰς δέον περᾷ. τί δ’ ἔστι; ποίᾳ ξύμμετρος προὔβην τύχῃ;
ἄναξ, βροτοῖσιν οὐδέν ἔστ’ ἀπώμοτον. ψεύδει γὰρ ἡ ’πίνοια
τὴν γνώμην· ἐπεὶ σχολῇ ποθ’ ἥξειν δεῦρ’ ἂν ἐξηύχουν ἐγὼ
ταῖς σαῖς ἀπειλαῖς αἷς ἐχειμάσθην τότε ἀλλ’ ἡ γὰρ ἐκτὸς
καὶ παρ’ ἐλπίδας χαρὰ ἔοικεν ἄλλῃ μῆκος οὐδὲν ἡδονῇ,
ἥκω, δῑ ὅρκων καίπερ ὢν ἀπώμοτος, κόρην ἄγων τήνδ’, ἣ
καθῃρέθη τάφον κοσμοῦσα. κλῆρος ἐνθάδ’ οὐκ ἐπάλλετο, ἀλλ’
ἔστ’ ἐμὸν θοὔρμαιον, οὐκ ἄλλου, τόδε. καὶ νῦν, ἄναξ,
τήνδ’ αὐτός, ὡς θέλεις, λαβὼν καὶ κρῖνε κἀξέλεγχ’· ἐγὼ δ’
ἐλεύθερος δίκαιός εἰμι τῶνδ’ ἀπηλλάχθαι κακῶν. ἄγεις δὲ
τήνδε τῷ τρόπῳ πόθεν λαβών; αὕτη τὸν ἄνδρ’ ἔθαπτε·
πάντ’ ἐπίστασαι. ἦ καὶ ξυνίης καὶ λέγεις ὀρθῶς ἃ φῄς;
ταύτην γ’ ἰδὼν θάπτουσαν ὃν σὺ τὸν νεκρὸν ἀπεῖπας. ἆρ’
ἔνδηλα καὶ σαφῆ λέγω; καὶ πῶς ὁρᾶται κἀπίληπτος ᾑρέθη;
τοιοῦτον ἦν τὸ πρᾶγμ’. ὅπως γὰρ ἥκομεν, πρὸς σοῦ τὰ
δείν’ ἐκεῖν’ ἐπηπειλημένοι, πᾶσαν κόνιν σήραντες, ἣ κατεῖχε
τὸν νέκυν, μυδῶν τε σῶμα γυμνώσαντες εὖ, καθήμεθ’ ἄκρων ἐκ
πάγων ὑπήνεμοι, ὀσμὴν ἀπ’ αὐτοῦ μὴ βάλοι πεφευγότες,
ἐγερτὶ κινῶν ἄνδρ’ ἀνὴρ ἐπιρρόθοις κακοῖσιν, εἴ τις τοῦδ’
ἀκηδήσοι πόνου. χρόνον τάδ’ ἦν τοσοῦτον, ἔστ’ ἐν αἰθέρι
μέσῳ κατέστη λαμπρὸς ἡλίου κύκλος καὶ καῦμ’ ἔθαλπε· καὶ
τότ’ ἐξαίφνης χθονὸς τυφὼς ἀείρας σκηπτόν οὐράνιον ἄχος,
πίμπλησι πεδίον, πᾶσαν αἰκίζων φόβην ὕλης πεδιάδος, ἐν δ’
ἐμεστώθη μέγας αἰθήρ· μύσαντες δ’ εἴχομεν θείαν νόσον. καὶ
τοῦδ’ ἀπαλλαγέντος ἐν χρόνῳ μακρῷ, ἡ παῖς ὁρᾶται,
κἀνακωκύει πικρᾶς ὄρνιθος ὀξὺν φθόγγον, ἐς ὅταν κενῆς
εὐνῆς νεοσσῶν ὀρφανὸν βλέψῃ λέχος. οὕτω δὲ χαὔτη, ψιλὸν
ὡς ὁρᾷ νέκυν, γόοισιν ἐξῴμωξεν, ἐκ δ’ ἀρὰς κακὰς ἠρᾶτο
τοῖσι τοὔργον ἐξειργασμένοις. καὶ χερσὶν εὐθὺς διψίαν φέρει
κόνιν, ἔκ τ’ εὐκροτήτου χαλκέας ἄρδην πρόχου χοαῖσι
τρισπόνδοισι τὸν νέκυν στέφει. χἠμεῖς ἰδόντες ἱέμεσθα, σὺν
δέ νιν θηρώμεθ’ εὐθὺς οὐδὲν ἐκπεπληγμένην, καὶ τάς τε
πρόσθεν τάς τε νῦν ἠλέγχομεν πράξεις· ἄπαρνος δ’ οὐδενὸς
καθίστατο, ἅμ’ ἡδέως ἔμοιγε κἀλγεινῶς ἅμα. τὸ μὲν γὰρ
αὐτὸν ἐκ κακῶν πεφευγέναι ἥδιστον, ἐς κακὸν δὲ τοὺς φίλους
ἄγειν ἀλγεινόν· ἀλλὰ πάντα ταῦθ’ ἥσσω λαβεῖν ἐμοὶ πέφυκε
τῆς ἐμῆς σωτηρίας. σὲ δή, σὲ τὴν νεύουσαν εἰς πέδον κάρα,
φὴς ἢ καταρνεῖ μὴ δεδρακέναι τάδε· καὶ φημὶ δρᾶσαι κοὐκ
ἀπαρνοῦμαι τὸ μή. σὺ μὲν κομίζοις ἂν σεαυτὸν ᾖ θέλεις
ἔξω βαρείας αἰτίας ἐλεύθερον· σὺ δ’ εἰπέ μοι μὴ μῆκος,
ἀλλὰ συντόμως, ᾔδησθα κηρυχθέντα μὴ πράσσειν τάδε; ᾔδη·
τί δ’ οὐκ ἔμελλον; ἐμφανῆ γὰρ ἦν. καὶ δῆτ’ ἐτόλμας
τούσδ’ ὑπερβαίνειν νόμους; οὐ γάρ τί μοι Ζεὺς ἦν ὁ κηρύξας
τάδε, οὐδ’ ἡ ξύνοικος τῶν κάτω θεῶν Δίκη τοιούσδ’ ἐν
ἀνθρώποισιν ὥρισεν νόμους. οὐδὲ σθένειν τοσοῦτον ᾠόμην τὰ
σὰ κηρύγμαθ’, ὥστ’ ἄγραπτα κἀσφαλῆ θεῶν νόμιμα δύνασθαι
θνητὸν ὄνθ’ ὑπερδραμεῖν. οὐ γάρ τι νῦν γε κἀχθές, ἀλλ’
ἀεί ποτε ζῇ ταῦτα, κοὐδεὶς οἶδεν ἐξ ὅτου ’φάνη. τούτων
ἐγὼ οὐκ ἔμελλον, ἀνδρὸς οὐδενὸς φρόνημα δείσασ’, ἐν
θεοῖσι τὴν δίκην δώσειν· θανουμένη γὰρ ἐξῄδη, τί δ’ οὔ;
κεἰ μὴ σὺ προὐκήρυξας. εἰ δὲ τοῦ χρόνου πρόσθεν θανοῦμαι,
κέρδος αὔτ’ ἐγὼ λέγω. ὅστις γὰρ ἐν πολλοῖσιν ὡς ἐγὼ
κακοῖς ζῇ, πῶς ὅδ’ Οὐχὶ κατθανὼν κέρδος φέρει; οὕτως
ἔμοιγε τοῦδε τοῦ μόρου τυχεῖν παρ’ οὐδὲν ἄλγος· ἀλλ’ ἄν,
εἰ τὸν ἐξ ἐμῆς μητρὸς θανόντ’ ἄθαπτον ἠνσχόμην νέκυν,
κείνοις ἂν ἤλγουν· τοῖσδε δ’ οὐκ ἀλγύνομαι. σοὶ δ’ εἰ δοκῶ
νῦν μῶρα δρῶσα τυγχάνειν, σχεδόν τι μώρῳ μωρίαν ὀφλισκάνω.
δηλοῖ τὸ γέννημ’ ὠμὸν ἐξ ὠμοῦ πατρὸς τῆς παιδός. εἴκειν
δ’ οὐκ ἐπίσταται κακοῖς. ἀλλ’ ἴσθι τοι τὰ σκλήρ’ ἄγαν
φρονήματα πίπτειν μάλιστα, καὶ τὸν ἐγκρατέστατον σίδηρον
ὀπτὸν ἐκ πυρὸς περισκελῆ θραυσθέντα καὶ ῥαγέντα πλεῖστ’ ἂν
εἰσίδοις· σμικρῷ χαλινῷ δ’ οἶδα τοὺς θυμουμένους ἵππους
καταρτυθέντας· οὐ γὰρ ἐκπέλει φρονεῖν μέγ’ ὅστις δοῦλός
ἐστι τῶν πέλας. αὕτη δ’ ὑβρίζειν μὲν τότ’ ἐξηπίστατο,
νόμους ὑπερβαίνουσα τοὺς προκειμένους· ὕβρις δ’, ἐπεὶ
δέδρακεν, ἥδε δευτέρα, τούτοις ἐπαυχεῖν καὶ δεδρακυῖαν
γελᾶν. ἦ νῦν ἐγὼ μὲν οὐκ ἀνήρ, αὕτη δ’ ἀνήρ, εἰ ταῦτ’
ἀνατὶ τῇδε κείσεται κράτη. ἀλλ’ εἴτ’ ἀδελφῆς εἴθ’
ὁμαιμονεστέρα τοῦ παντὸς ἡμῖν Ζηνὸς ἑρκείου κυρεῖ, αὐτή τε
χἠ ξύναιμος οὐκ ἀλύξετον μόρου κακίστου· καὶ γὰρ οὖν
κείνην ἴσον ἐπαιτιῶμαι τοῦδε βουλεῦσαι τάφου. καί νιν
καλεῖτ’· ἔσω γὰρ εἶδον ἀρτίως λυσσῶσαν αὐτὴν οὐδ’
ἐπήβολον φρενῶν. φιλεῖ δ’ ὁ θυμὸς πρόσθεν, ᾑρῆσθαι κλοπεὺς
τῶν μηδὲν ὀρθῶς ἐν σκότῳ τεχνωμένων· μισῶ γε μέντοι χὤταν
ἐν κακοῖσί τις ἁλοὺς ἔπειτα τοῦτο καλλύνειν θέλῃ. θέλεις
τι μεῖζον ἢ κατακτεῖναί μ’ ἑλών; ἐγὼ μὲν οὐδέν· τοῦτ’
ἔχων ἅπαντ’ ἔχω. τί δῆτα μέλλεις; ὡς ἐμοὶ τῶν σῶν λόγων
ἀρεστὸν οὐδὲν μηδ’ ἀρεσθείη ποτέ· οὕτω δὲ καὶ σοὶ τἄμ’
ἀφανδάνοντ’ ἔφυ. καίτοι πόθεν κλέος γ’ ἂν εὐκλεέστερον
κατέσχον ἢ τὸν αὐτάδελφον ἐν τάφῳ τιθεῖσα; τούτοις τοῦτο
πᾶσιν ἁνδάνειν λέγοιτ’ ἄν, εἰ μὴ γλῶσσαν ἐγκλῄοι φόβος.
ἀλλ’ ἡ τυραννὶς πολλά τ’ ἄλλ’ εὐδαιμονεῖ κἄξεστιν αὐτῇ
δρᾶν λέγειν θ’ ἃ βούλεται. σὺ τοῦτο μούνη τῶνδε Καδμείων
ὁρᾷς. ὁρῶσι χοὖτοι, σοὶ δ’ ὑπίλλουσιν στόμα. σὺ δ’ οὐκ
ἐπαιδεῖ, τῶνδε χωρὶς εἰ φρονεῖς; οὐδὲν γὰρ αἰσχρὸν τοὺς
ὁμοσπλάγχνους σέβειν. οὔκουν ὅμαιμος χὠ καταντίον θανών;
ὅμαιμος ἐκ μιᾶς τε καὶ ταὐτοῦ πατρός. πῶς δῆτ’ ἐκείνῳ
δυσσεβῆ τιμᾷς χάριν; οὐ μαρτυρήσει ταῦθ’ ὁ κατθανὼν νέκυς.
εἴ τοί σφε τιμᾷς ἐξ ἴσου τῷ δυσσεβεῖ. οὐ γάρ τι δοῦλος,
ἀλλ’ ἀδελφὸς ὤλετο. πορθῶν δὲ τήνδε γῆν· ὁ δ’ ἀντιστὰς
ὕπερ. ὁμῶς ὅ γ’ Ἅιδης τοὺς νόμους τούτους ποθεῖ. ἀλλ’
οὐχ ὁ χρηστὸς τῷ κακῷ λαχεῖν ἴσος. τίς οἶδεν εἰ κάτωθεν
εὐαγῆ τάδε; οὔτοι ποθ’ οὑχθρός, οὐδ’ ὅταν θάνῃ, φίλος.
οὔτοι συνέχθειν, ἀλλὰ συμφιλεῖν ἔφυν. κάτω νυν ἐλθοῦσ’, εἰ
φιλητέον, φίλει κείνους· ἐμοῦ δὲ ζῶντος οὐκ ἄρξει γυνή.
καὶ μὴν πρὸ πυλῶν ἥδ’ Ἰσμήνη, φιλάδελφα κάτω δάκρῡ
εἰβομένη· νεφέλη δ’ ὀφρύων ὕπερ αἱματόεν ῥέθος αἰσχύνει,
τέγγουσ’ εὐῶπα παρειάν. σὺ δ’, ἣ κατ’ οἴκους ὡς ἔχιδν’
ὑφειμένη λήθουσά μ’ ἐξέπινες, οὐδ’ ἐμάνθανον τρέφων δύ’
ἄτα κἀπαναστάσεις θρόνων, φέρ’, εἰπὲ δή μοι, καὶ σὺ τοῦδε
τοῦ τάφου φήσεις μετασχεῖν, ἢ ’ξομεῖ τὸ μὴ εἰδέναι;
δέδρακα τοὔργον, εἴπερ ἥδ’ ὁμορροθεῖ καὶ ξυμμετίσχω καὶ
φέρω τῆς αἰτίας. ἀλλ’ οὐκ ἐάσει τοῦτό γ’ ἡ δίκη σ’, ἐπεὶ
οὔτ’ ἠθέλησας οὔτ’ ἐγὼ ’κοινωσάμην. ἀλλ’ ἐν κακοῖς τοῖς
σοῖσιν οὐκ αἰσχύνομαι ξύμπλουν ἐμαυτὴν τοῦ πάθους ποιουμένη.
ὧν τοὔργον, Ἅιδης χοἰ κάτω ξυνίστορες· λόγοις δ’ ἐγὼ
φιλοῦσαν οὐ στέργω φίλην. μήτοι, κασιγνήτη, μ’ ἀτιμάσῃς τὸ
μὴ οὐ θανεῖν τε σὺν σοὶ τὸν θανόντα θ’ ἁγνίσαι. μή μοι
θάνῃς σὺ κοινὰ μηδ’ ἃ μὴ ’θιγες ποιοῦ σεαυτῆς. ἀρκέσω
θνῄσκουσ’ ἐγώ. καὶ τίς βίος μοι σοῦ λελειμμένῃ φίλος;
Κρέοντ’ ἐρώτα· τοῦδε γὰρ σὺ κηδεμών. τί ταῦτ’ ἀνιᾷς μ’,
οὐδὲν ὠφελουμένη; ἀλγοῦσα μὲν δῆτ’ εἰ γελῶ γ’ ἐν σοὶ
γελῶ. τί δῆτ’ ἂν ἀλλὰ νῦν σ’ ἔτ’ ὠφελοῖμ’ ἐγώ; σῶσον
σεαυτήν· οὐ φθονῶ σ’ ὑπεκφυγεῖν. οἴμοι τάλαινα, κἀμπλάκω
τοῦ σοῦ μόρου; σὺ μὲν γὰρ εἵλου ζῆν, ἐγὼ δὲ κατθανεῖν.
ἀλλ’ οὐκ ἐπ’ ἀρρήτοις γε τοῖς ἐμοῖς λόγοις. καλῶς σὺ μὲν
τοῖς, τοῖς δ’ ἐγὼ ’δόκουν φρονεῖν. καὶ μὴν ἴση νῷν ἐστιν
ἡ ’ξαμαρτία. θάρσει· σὺ μὲν ζῇς, ἡ δ’ ἐμὴ ψυχὴ πάλαι
τέθνηκεν, ὥστε τοῖς θανοῦσιν ὠφελεῖν. τὼ παῖδε φημὶ τώδε
τὴν μὲν ἀρτίως ἄνουν πεφάνθαι, τὴν δ’ ἀφ’ οὗ τὰ πρῶτ’
ἔφυ. οὐ γάρ ποτ’, ὦναξ, οὐδ’ ὃς ἂν βλάστῃ μένει νοῦς
τοῖς κακῶς πράσσουσιν, ἀλλ’ ἐξίσταται. σοὶ γοῦν, ὅθ’ εἵλου
σὺν κακοῖς πράσσειν κακά. τί γὰρ μόνῃ μοι τῆσδ’ ἄτερ
βιώσιμον; ἀλλ’ ἥδε μέντοι μὴ λέγ’· οὐ γὰρ ἔστ’ ἔτι.
ἀλλὰ κτενεῖς νυμφεῖα τοῦ σαυτοῦ τέκνου; ἀρώσιμοι γὰρ
χἀτέρων εἰσὶν γύαι. οὐχ ὥς γ’ ἐκείνῳ τῇδέ τ’ ἦν
ἡρμοσμένα. κακὰς ἐγὼ γυναῖκας υἱέσι στυγῶ. ὦ φίλταθ’
Αἷμον, ὥς σ’ ἀτιμάζει πατήρ. ἄγαν γε λυπεῖς καὶ σὺ καὶ
τὸ σὸν λέχος. ἦ γὰρ στερήσεις τῆσδε τὸν σαυτοῦ γόνον;
Ἅιδης ὁ παύσων τούσδε τοὺς γάμους ἔφυ. δεδογμέν’, ὡς
ἔοικε, τήνδε κατθανεῖν. καὶ σοί γε κἀμοί. μὴ τριβὰς ἔτ’,
ἀλλά νιν κομίζετ’ εἴσω, δμῶες· ἐκ δὲ τοῦδε χρὴ γυναῖκας
εἶναι τάσδε μηδ’ ἀνειμένας. φεύγουσι γάρ τοι χοἰ θρασεῖς,
ὅταν πέλας ἤδη τὸν, Ἅιδην εἰσορῶσι τοῦ βίου. εὐδαίμονες
οἷσι κακῶν ἄγευστος αἰών. οἷς γὰρ ἂν σεισθῇ θεόθεν
δόμος, ἄτας οὐδὲν ἐλλείπει γενεᾶς ἐπὶ πλῆθος ἕρπον·
ὅμοιον ὥστε ποντίαις οἶδμα δυσπνόοις ὅταν Θρῄσσαισιν
ἔρεβος ὕφαλον ἐπιδράμῃ πνοαῖς, κυλίνδει βυσσόθεν κελαινὰν
θῖνα καὶ δυσάνεμοι, στόνῳ βρέμουσι δ’ ἀντιπλῆγες ἀκταί.
ἀρχαῖα τὰ Λαβδακιδᾶν οἴκων ὁρῶμαι πήματα φθιτῶν ἐπὶ
πήμασι πίπτοντ’, οὐδ’ ἀπαλλάσσει γενεὰν γένος, ἀλλ’ ἐρείπει
θεῶν τις, οὐδ’ ἔχει λύσιν. νῦν γὰρ ἐσχάτας ὕπερ ῥίζας ὃ
τέτατο φάος ἐν Οἰδίπου δόμοις, κατ’ αὖ νιν φοινία θεῶν τῶν
νερτέρων ἀμᾷ κόνις λόγου τ’ ἄνοια καὶ φρενῶν ἐρινύς.
τεάν, Ζεῦ, δύνασιν τίς ἀνδρῶν ὑπερβασία κατάσχοι; τὰν οὔθ’
ὕπνος αἱρεῖ ποθ’ ὁ πάντ’ ἀγρεύων, οὔτε θεῶν ἄκματοι
μῆνες, ἀγήρῳ δὲ χρόνῳ δυνάστας κατέχεις Ὀλύμπου
μαρμαρόεσσαν αἴγλαν. τό τ’ ἔπειτα καὶ τὸ μέλλον καὶ τὸ
πρὶν ἐπαρκέσει νόμος ὅδ’, οὐδὲν ἕρπει θνατῶν βιότῳ
πάμπολύ γ’ ἐκτὸς ἄτας. ἁ γὰρ δὴ πολύπλαγκτος ἐλπὶς
πολλοῖς μὲν ὄνασις ἀνδρῶν, πολλοῖς δ’ ἀπάτα κουφονόων
ἐρώτων· εἰδότι δ’ οὐδὲν ἕρπει, πρὶν πυρὶ θερμῷ πόδα τις
προσαύσῃ. σοφίᾳ γὰρ ἔκ του κλεινὸν ἔπος πέφανται. τὸ
κακὸν δοκεῖν ποτ’ ἐσθλὸν τῷδ’ ἔμμεν ὅτῳ φρένας θεὸς
ἄγει πρὸς ἄταν· πράσσει δ’ ὀλίγιστον χρόνον ἐκτὸς ἄτας.
ὅδε μὴν Αἵμων, παίδων τῶν σῶν νέατον γέννημ’· ἆρ’
ἀχνύμενος τάλιδος ἥκει μόρον Ἀντιγόνης, ἀπάτης λεχέων
ὑπεραλγῶν; τάχ’ εἰσόμεσθα μάντεων ὑπέρτερον. ὦ παῖ,
τελείαν ψῆφον ἆρα μὴ κλύων τῆς μελλονύμφου πατρὶ λυσσαίνων
πάρει; ἢ σοὶ μὲν ἡμεῖς πανταχῇ, δρῶντες φίλοι; πάτερ, σός
εἰμι, καὶ σύ μοι γνώμας ἔχων χρηστὰς ἀπορθοῖς, αἷς ἔγωγ’
ἐφέψομαι. ἐμοὶ γὰρ οὐδεὶς ἀξιώσεται γάμος μείζων φέρεσθαι
σοῦ καλῶς ἡγουμένου. οὕτω γάρ, ὦ παῖ, χρὴ διὰ στέρνων
ἔχειν, γνώμης πατρῴας πάντ’ ὄπισθεν ἑστάναι. τούτου γὰρ
οὕνεκ’ ἄνδρες εὔχονται γονὰς κατηκόους φύσαντες ἐν δόμοις
ἔχειν, ὡς καὶ τὸν ἐχθρὸν ἀνταμύνωνται κακοῖς καὶ τὸν
φίλον τιμῶσιν ἐξ ἴσου πατρί. ὅστις δ’ ἀνωφέλητα φιτύει
τέκνα, τί τόνδ’ ἂν εἴποις ἄλλο πλὴν αὑτῷ πόνους φῦσαι,
πολὺν δὲ τοῖσιν ἐχθροῖσιν γέλων; μή νύν ποτ’, ὦ παῖ, τὰς
φρένας ὑφ’ ἡδονῆς γυναικὸς οὕνεκ’ ἐκβάλῃς, εἰδὼς ὅτι
ψυχρὸν παραγκάλισμα τοῦτο γίγνεται, γυνὴ κακὴ ξύνευνος ἐν
δόμοις. τί γὰρ γένοιτ’ ἂν ἕλκος μεῖζον ἢ φίλος κακός;
ἀλλὰ πτύσας ὡσεί τε δυσμενῆ μέθες τὴν παῖδ’ ἐν Αἴδου
τήνδε νυμφεύειν τινί. ἐπεὶ γὰρ αὐτὴν εἷλον ἐμφανῶς ἐγὼ
πόλεως ἀπιστήσασαν ἐκ πάσης μόνην, ψευδῆ γ’ ἐμαυτὸν οὐ
καταστήσω πόλει, ἀλλὰ κτενῶ. πρὸς ταῦτ’ ἐφυμνείτω Δία
ξύναιμον. εἰ γὰρ δὴ τά γ’ ἐγγενῆ φύσει ἄκοσμα θρέψω, κάρτα
τοὺς ἔξω γένους ἐν τοῖς γὰρ οἰκείοισιν ὅστις ἔστ’ ἀνὴρ
χρηστός, φανεῖται κἀν πόλει δίκαιος ὤν. ὅστις δ’ ὑπερβὰς
ἢ νόμους βιάζεται ἢ τοὐπιτάσσειν τοῖς κρατύνουσιν νοεῖ,
οὐκ ἔστ’ ἐπαίνου τοῦτον ἐξ ἐμοῦ τυχεῖν. ἀλλ’ ὃν πόλις
στήσειε τοῦδε χρὴ κλύειν καὶ σμικρὰ καὶ δίκαια καὶ
τἀναντία. καὶ τοῦτον ἂν τὸν ἄνδρα θαρσοίην ἐγὼ καλῶς μὲν
ἄρχειν, εὖ δ’ ἂν ἄρχεσθαι θέλειν, δορός τ’ ἂν ἐν χειμῶνι
προστεταγμένον μένειν δίκαιον κἀγαθὸν παραστάτην. ἀναρχίας δὲ
μεῖζον οὐκ ἔστιν κακόν. αὕτη πόλεις ὄλλυσιν, ἥδ’
ἀναστάτους οἴκους τίθησιν, ἥδε συμμάχου δορὸς τροπὰς
καταρρήγνυσι· τῶν δ’ ὀρθουμένων σῴζει τὰ πολλὰ σώμαθ’ ἡ
πειθαρχία. οὕτως ἀμυντέ’ ἐστὶ τοῖς κοσμουμένοις, κοὔτοι
γυναικὸς οὐδαμῶς ἡσσητέα. κρεῖσσον γάρ, εἴπερ δεῖ, πρὸς
ἀνδρὸς ἐκπεσεῖν, κοὐκ ἂν γυναικῶν ἥσσονες καλοίμεθ’ ἄν.
ἡμῖν μέν, εἰ μὴ τῷ χρόνῳ κεκλέμμεθα, λέγειν φρονούντως
ὧν λέγεις δοκεῖς πέρι. πάτερ, θεοὶ φύουσιν ἀνθρώποις
φρένας, πάντων ὅσ’ ἐστὶ κτημάτων ὑπέρτατον. ἐγὼ δ’ ὅπως
σὺ μὴ λέγεις ὀρθῶς τάδε, οὔτ’ ἂν δυναίμην μήτ’
ἐπισταίμην λέγειν. γένοιτο μεντἂν χἀτέρῳ καλῶς ἔχον. σοῦ
δ’ οὖν πέφυκα πάντα προσκοπεῖν ὅσα λέγει τις ἢ πράσσει τις
ἢ ψέγειν ἔχει. τὸ γὰρ σὸν ὄμμα δεινὸν, ἀνδρὶ δημότῃ
λόγοις τοιούτοις, οἷς σὺ μὴ τέρψει κλύων· ἐμοὶ δ’ ἀκούειν
ἔσθ’ ὑπὸ σκότου τάδε, τὴν παῖδα ταύτην οἷ’, ὀδύρεται
πόλις, πασῶν γυναικῶν ὡς ἀναξιωτάτη κάκιστ’ ἀπ’ ἔργων
εὐκλεεστάτων φθίνει. ἥτις τὸν αὑτῆς αὐτάδελφον ἐν φοναῖς
πεπτῶτ’ ἄθαπτον μήθ’ ὑπ’ ὠμηστῶν κυνῶν εἴασ’ ὀλέσθαι μήθ’
ὑπ’ οἰωνῶν τινος. οὐχ ἥδε χρυσῆς ἀξία τιμῆς λαχεῖν; τοιάδ’
ἐρεμνὴ σῖγ’ ἐπέρχεται φάτις. ἐμοὶ δὲ σοῦ πράσσοντος
εὐτυχῶς, πάτερ, οὐκ ἔστιν οὐδὲν κτῆμα τιμιώτερον, τί γὰρ
πατρὸς θάλλοντος εὐκλείας τέκνοις ἄγαλμα μεῖζον, ἢ τί πρὸς
παίδων πατρί; μή νυν ἓν ἦθος μοῦνον ἐν σαυτῷ φόρει, ὡς
φὴς σύ, κοὐδὲν ἄλλο, τοῦτ’ ὀρθῶς ἔχειν. ὅστις γὰρ
αὐτὸς ἢ φρονεῖν μόνος δοκεῖ, ἢ γλῶσσαν, ἣν οὐκ ἄλλος,
ἢ ψυχὴν ἔχειν, οὗτοι διαπτυχθέντες ὤφθησαν κενοί. ἀλλ’
ἄνδρα, κεἴ τις ᾖ σοφός, τὸ μανθάνειν πόλλ’, αἰσχρὸν
οὐδὲν καὶ τὸ μὴ τείνειν ἄγαν. ὁρᾷς παρὰ ῥείθροισι
χειμάρροις ὅσα δένδρων ὑπείκει, κλῶνας ὡς ἐκσῴζεται, τὰ δ’
ἀντιτείνοντ’ αὐτόπρεμν’ ἀπόλλυται. αὕτως δὲ ναὸς ὅστις
ἐγκρατῆ πόδα τείνας ὑπείκει μηδέν, ὑπτίοις κάτω στρέψας τὸ
λοιπὸν σέλμασιν ναυτίλλεται. ἀλλ’ εἶκε καὶ θυμῷ μετάστασιν
δίδου. γνώμη γὰρ εἴ τις κἀπ’ ἐμοῦ νεωτέρου πρόσεστι, φήμ’
ἔγωγε πρεσβεύειν πολὺ φῦναι τὸν ἄνδρα πάντ’ ἐπιστήμης
πλέων· εἰ δ’ οὖν, φιλεῖ γὰρ τοῦτο μὴ ταύτῃ ῥέπειν, καὶ
τῶν λεγόντων εὖ καλὸν τὸ μανθάνειν. ἄναξ, σέ τ’ εἰκός,
εἴ τι καίριον λέγει, μαθεῖν, σέ τ’ αὖ τοῦδ’· εὖ γὰρ
εἴρηται διπλῇ. οἱ τηλικοίδε καὶ διδαξόμεσθα δὴ φρονεῖν ὑπ’
ἀνδρὸς τηλικοῦδε τὴν φύσιν; μηδὲν τὸ μὴ δίκαιον· εἰ δ’ ἐγὼ
νέος, οὐ τὸν χρόνον χρὴ μᾶλλον ἢ τἄργα σκοπεῖν. ἔργον
γάρ ἐστι τοὺς ἀκοσμοῦντας σέβειν; οὐδ’ ἂν κελεύσαιμ’,
εὐσεβεῖν εἰς τοὺς κακούς. οὐχ ἥδε γὰρ τοιᾷδ’ ἐπείληπται
νόσῳ; οὔ φησι Θήβης τῆσδ’ ὁμόπτολις λεώς. πόλις γὰρ ἡμῖν
ἁμὲ χρὴ τάσσειν ἐρεῖ; ὁρᾷς τόδ’ ὡς εἴρηκας ὡς ἄγαν
νέος; ἄλλῳ γὰρ ἢ ’μοὶ χρή με τῆσδ’ ἄρχειν χθονός; πόλις
γὰρ οὐκ ἔσθ’ ἥτις ἀνδρός ἐσθ’ ἑνός. οὐ τοῦ κρατοῦντος ἡ
πόλις νομίζεται; καλῶς γ’ ἐρήμης ἂν σὺ γῆς ἄρχοις μόνος.
ὅδ’, ὡς ἔοικε, τῇ γυναικὶ συμμαχεῖ. εἴπερ γυνὴ σύ. σοῦ
γὰρ οὖν προκήδομαι. ὦ παγκάκιστε, διὰ δίκης ἰὼν πατρί; οὐ
γὰρ δίκαιά σ’ ἐξαμαρτάνονθ’ ὁρῶ. ἁμαρτάνω γὰρ τὰς ἐμὰς
ἀρχὰς σέβων; οὐ γὰρ σέβεις τιμάς γε τὰς θεῶν πατῶν. ὦ
μιαρὸν ἦθος καὶ γυναικὸς ὕστερον. οὔ τἂν ἕλοις ἥσσω γε
τῶν αἰσχρῶν ἐμέ. ὁ γοῦν λόγος σοι πᾶς ὑπὲρ κείνης ὅδε.
καὶ σοῦ γε κἀμοῦ, καὶ θεῶν τῶν νερτέρων. ταύτην ποτ’ οὐκ
ἔσθ’ ὡς ἔτι ζῶσαν γαμεῖς. ἣ δ’ οὖν θανεῖται καὶ θανοῦσ’
ὀλεῖ τινα. ἦ κἀπαπειλῶν ὧδ’ ἐπεξέρχει θρασύς; τίς δ’
ἔστ’ ἀπειλὴ πρὸς κενὰς γνώμας λέγειν; κλαίων φρενώσεις, ὢν
φρενῶν αὐτὸς κενός. εἰ μὴ πατὴρ ἦσθ’, εἶπον ἄν σ’ οὐκ
εὖ φρονεῖν. γυναικὸς ὢν δούλευμα μὴ κώτιλλέ με. βούλει
λέγειν τι καὶ λέγων μηδὲν κλύειν; ἄληθες; ἀλλ’ οὐ τόνδ’
Ὄλυμπον, ἴσθ’ ὅτι, χαίρων ἐπὶ ψόγοισι δεννάσεις ἐμέ.
ἄγαγε τὸ μῖσος ὡς κατ’ ὄμματ’ αὐτίκα παρόντι θνῄσκῃ
πλησία τῷ νυμφίῳ. οὐ δῆτ’ ἔμοιγε, τοῦτο μὴ δόξῃς ποτέ,
οὔθ’ ἥδ’ ὀλεῖται πλησία, σύ τ’ οὐδαμὰ τοὐμὸν προσόψει
κρᾶτ’ ἐν ὀφθαλμοῖς ὁρῶν, ὡς τοῖς θέλουσι τῶν φίλων μαίνῃ
συνών. ἁνήρ, ἄναξ, βέβηκεν ἐξ ὀργῆς ταχύς· νοῦς δ’ ἐστὶ
τηλικοῦτος ἀλγήσας βαρύς. δράτω· φρονείτω μεῖζον ἢ κατ’
ἄνδρ’ ἰών· τὼ δ’ οὖν κόρα τώδ’ οὐκ ἀπαλλάξει μόρου.
ἄμφω γὰρ αὐτὼ καὶ κατακτεῖναι νοεῖς; οὐ τήν γε μὴ
θιγοῦσαν· εὖ γὰρ οὖν λέγεις. μόρῳ δὲ ποίῳ καί σφε
βουλεύει κτανεῖν; ἄγων ἔρημος ἔνθ’ ἂν ᾖ βροτῶν στίβος
κρύψω πετρώδει ζῶσαν ἐν κατώρυχι, φορβῆς τοσοῦτον ὡς ἄγος
μόνον προθείς, ὅπως μίασμα πᾶσ’ ὑπεκφύγῃ πόλις. κἀκεῖ τὸν
Ἅιδην, ὃν μόνον σέβει θεῶν, αἰτουμένη που τεύξεται τὸ μὴ
θανεῖν, ἢ γνώσεται γοῦν ἀλλὰ τηνικαῦθ’ ὅτι πόνος περισσός
ἐστι τἀν Ἅιδου σέβειν. Ἔρως ἀνίκατε μάχαν, Ἔρως, ὃς ἐν
κτήμασι πίπτεις, ὃς ἐν μαλακαῖς παρειαῖς νεάνιδος
ἐννυχεύεις, φοιτᾷς δ’ ὑπερπόντιος ἔν τ’ ἀγρονόμοις αὐλαῖς·
καί σ’ οὔτ’ ἀθανάτων φύξιμος οὐδεὶς οὔθ’ ἁμερίων σέ γ’
ἀνθρώπων. ὁ δ’ ἔχων μέμηνεν. σὺ καὶ δικαίων ἀδίκους φρένας
παρασπᾷς ἐπὶ λώβᾳ, σὺ καὶ τόδε νεῖκος ἀνδρῶν ξύναιμον
ἔχεις ταράξας· νικᾷ δ’ ἐναργὴς βλεφάρων ἵμερος εὐλέκτρου
νύμφας, τῶν μεγάλων πάρεδρος ἐν ἀρχαῖς θεσμῶν. ἄμαχος γὰρ
ἐμπαίζει θεὸς, Ἀφροδίτα. νῦν δ’ ἤδη ’γὼ καὐτὸς θεσμῶν
ἔξω φέρομαι τάδ’ ὁρῶν ἴσχειν δ’ οὐκέτι πηγὰς δύναμαι
δάκρυ τὸν παγκοίτην ὅθ’ ὁρῶ θάλαμον τήνδ’ Ἀντιγόνην
ἀνύτουσαν. ὁρᾶτ’ ἔμ’, ὦ γᾶς πατρίας πολῖται, τὰν νεάταν
ὁδὸν στείχουσαν, νέατον δὲ φέγγος λεύσσουσαν ἀελίου,
κοὔποτ’ αὖθις. ἀλλά μ’ ὁ παγκοίτας Ἅιδας ζῶσαν ἄγει τὰν
Ἀχέροντος ἀκτάν, οὔθ’ ὑμεναίων ἔγκληρον, οὔτ’
ἐπινύμφειός πώ μέ τις ὕμνος ὕμνησεν, ἀλλ’ Ἀχέροντι
νυμφεύσω. οὐκοῦν κλεινὴ καὶ ἔπαινον ἔχουσ’ ἐς τόδ’
ἀπέρχει κεῦθος νεκύων, οὔτε φθινάσιν πληγεῖσα νόσοις οὔτε
ξιφέων ἐπίχειρα λαχοῦσ’, ἀλλ’ αὐτόνομος ζῶσα μόνη δὴ θνητῶν
Ἅιδην καταβήσει. ἤκουσα δὴ λυγρότατον ὀλέσθαι τὰν Φρυγίαν
ξέναν Ταντάλου Σιπύλῳ πρὸς ἄκρῳ, τὰν κισσὸς ὡς ἀτενὴς
πετραία βλάστα δάμασεν, καί νιν ὄμβροι τακομέναν, ὡς φάτις
ἀνδρῶν, χιών τ’ οὐδαμὰ λείπει, τέγγει δ’ ὑπ’ ὀφρύσι
παγκλαύτοις δειράδας· ᾇ με δαίμων ὁμοιοτάταν κατευνάζει.
ἀλλὰ θεός τοι καὶ θεογεννής, ἡμεῖς δὲ βροτοὶ καὶ
θνητογενεῖς. καίτοι φθιμένῃ μέγα κἀκοῦσαι τοῖς ἰσοθέοις
σύγκληρα λαχεῖν. ζῶσαν καὶ ἔπειτα θανοῦσαν. οἴμοι γελῶμαι.
τί με, πρὸς θεῶν πατρῴων. οὐκ οἰχομέναν ὑβρίζεις, ἀλλ’
ἐπίφαντον; ὦ πόλις, ὦ πόλεως πολυκτήμονες ἄνδρες· ἰὼ
Διρκαῖαι κρῆναι Θήβας τ’ εὐαρμάτου ἄλσος, ἔμπας ξυμμάρτυρας
ὔμμ’ ἐπικτῶμαι, οἵα φίλων ἄκλαυτος, οἵοις νόμοις πρὸς
ἕργμα τυμβόχωστον ἔρχομαι τάφου ποταινίου· ἰὼ δύστανος,
βροτοῖς οὔτε νεκροῖς κυροῦσα μέτοικος οὐ ζῶσιν, οὐ θανοῦσιν.
προβᾶσ’ ἐπ’ ἔσχατον θράσους ὑψηλὸν ἐς Δίκας βάθρον
προσέπεσες, ὦ τέκνον, πολύ· πατρῷον δ’ ἐκτίνεις τιν’ ἆθλον.
ἔψαυσας ἀλγεινοτάτας ἐμοὶ μερίμνας, πατρὸς τριπόλιστον
οἶκτον τού τε πρόπαντος ἁμετέρου πότμου κλεινοῖς
Λαβδακίδαισιν. ἰὼ ματρῷαι λέκτρων ἆται κοιμήματά τ’
αὐτογέννητ’ ἐμῷ πατρὶ δυσμόρου ματρός, οἵων ἐγώ ποθ’ ἁ
ταλαίφρων ἔφυν· πρὸς οὓς ἀραῖος ἄγαμος ἅδ’ ἐγὼ μέτοικος
ἔρχομαι. ἰὼ δυσπότμων κασίγνητε γάμων κυρήσας, θανὼν ἔτ’
οὖσαν κατήναρές με. σέβειν μὲν εὐσέβειά τις, κράτος δ’
ὅτῳ κράτος μέλει παραβατὸν οὐδαμᾷ πέλει· σὲ δ’ αὐτόγνωτος
ὤλεσ’ ὀργά. ἄκλαυτος, ἄφιλος, ἀνυμέναιος ταλαίφρων ἄγομαι
τὰν πυμάταν ὁδόν. οὐκέτι μοι τόδε λαμπάδος ἱερὸν ὄμμα
θέμις ὁρᾶν ταλαίνᾳ. τὸν δ’ ἐμὸν πότμον ἀδάκρυτον οὐδεὶς
φίλων στενάζει. ἆρ’ ἴστ’, ἀοιδὰς καὶ γόους πρὸ τοῦ θανεῖν
ὡς οὐδ’ ἂν εἷς παύσαιτ’ ἄν, εἰ χρείη λέγειν; οὐκ ἄξεθ’
ὡς τάχιστα; καὶ κατηρεφεῖ τύμβῳ περιπτύξαντες, ὡς εἴρηκ’
ἐγώ, ἄφετε μόνην ἔρημον, εἴτε χρῇ θανεῖν εἴτ’ ἐν
τοιαύτῃ ζῶσα τυμβεύειν στέγῃ· ἡμεῖς γὰρ ἁγνοὶ τοὐπὶ
τήνδε τὴν κόρην μετοικίας δ’ οὖν τῆς ἄνω στερήσεται. ὦ
τύμβος, ὦ νυμφεῖον, ὦ κατασκαφὴς οἴκησις ἀείφρουρος, οἷ
πορεύομαι πρὸς τοὺς ἐμαυτῆς, ὧν ἀριθμὸν ἐν νεκροῖς
πλεῖστον δέδεκται Φερσέφασσ’ ὀλωλότων· ὧν λοισθία ’γὼ καὶ
κάκιστα δὴ μακρῷ κάτειμι, πρίν μοι μοῖραν ἐξήκειν βίου.
ἐλθοῦσα μέντοι κάρτ’ ἐν ἐλπίσιν τρέφω φίλη μὲν ἥξειν
πατρί, προσφιλὴς δὲ σοί, μῆτερ, φίλη δὲ σοί, κασίγνητον
κάρα· ἐπεὶ θανόντας αὐτόχειρ ὑμᾶς ἐγὼ ἔλουσα κἀκόσμησα
κἀπιτυμβίους χοὰς ἔδωκα. νῦν δέ Πολύνεικες, τὸ σὸν δέμας
περιστέλλουσα τοιάδ’ ἄρνυμαι. καίτοι σ’ ἐγὼ ’τίμησα τοῖς
φρονοῦσιν εὖ. οὐ γάρ ποτ’ οὔτ’ ἄν, εἰ τέκνων μήτηρ ἔφυν,
οὔτ’ εἰ πόσις μοι κατθανὼν ἐτήκετο, βίᾳ πολιτῶν τόνδ’ ἂν
ᾐρόμην πόνον. τίνος νόμου δὴ ταῦτα πρὸς χάριν λέγω; πόσις
μὲν ἄν μοι κατθανόντος ἄλλος ἦν, καὶ παῖς ἀπ’ ἄλλου
φωτός, εἰ τοῦδ’ ἤμπλακον, μητρὸς δ’ ἐν Ἅιδου καὶ πατρὸς
κεκευθότοιν οὐκ ἔστ’ ἀδελφὸς ὅστις ἂν βλάστοι ποτέ.
τοιῷδε μέντοι σ’ ἐκπροτιμήσασ’ ἐγὼ νόμῳ Κρέοντι ταῦτ’
ἔδοξ’ ἁμαρτάνειν καὶ δεινὰ τολμᾶν, ὦ κασίγνητον κάρα. καὶ
νῦν ἄγει με διὰ χερῶν οὕτω λαβὼν ἄλεκτρον, ἀνυμέναιον,
οὔτε του γάμου μέρος λαχοῦσαν οὔτε παιδείου τροφῆς, ἀλλ’
ὧδ’ ἔρημος πρὸς φίλων ἡ δύσμορος ζῶσ’ εἰς θανόντων
ἔρχομαι κατασκαφάς. ποίαν παρεξελθοῦσα δαιμόνων δίκην; τί χρή
με τὴν δύστηνον ἐς θεοὺς ἔτι βλέπειν; τίν’ αὐδᾶν ξυμμάχων;
ἐπεί γε δὴ τὴν δυσσέβειαν εὐσεβοῦσ’, ἐκτησάμην. ἀλλ’ εἰ
μὲν οὖν τάδ’ ἐστὶν ἐν θεοῖς καλά, παθόντες ἂν ξυγγνοῖμεν
ἡμαρτηκότες· εἰ δ’ οἵδ’ ἁμαρτάνουσι, μὴ πλείω κακὰ πάθοιεν
ἢ καὶ δρῶσιν ἐκδίκως ἐμέ. ἔτι τῶν αὐτῶν ἀνέμων αὑταὶ
ψυχῆς ῥιπαὶ τήνδε γ’ ἔχουσιν. τοιγὰρ τούτων τοῖσιν ἄγουσιν
κλαύμαθ’ ὑπάρξει βραδυτῆτος ὕπερ. οἴμοι, θανάτου τοῦτ’
ἐγγυτάτω τοὔπος ἀφῖκται. θαρσεῖν οὐδὲν παραμυθοῦμαι μὴ οὐ
τάδε ταύτῃ κατακυροῦσθαι. ὦ γῆς Θήβης ἄστυ πατρῷον καὶ
θεοὶ προγενεῖς, ἄγομαι δὴ κοὐκέτι μέλλω. λεύσσετε, Θήβης οἱ
κοιρανίδαι τὴν βασιλειδᾶν μούνην λοιπήν, οἷα πρὸς οἵων
ἀνδρῶν πάσχω, τὴν εὐσεβίαν σεβίσασα. ἔτλα καὶ Δανάας
οὐράνιον φῶς ἀλλάξαι δέμας ἐν χαλκοδέτοις αὐλαῖς·
κρυπτομένα δ’ ἐν τυμβήρει θαλάμῳ κατεζεύχθη· καίτοι καὶ
γενεᾷ τίμιος, ὦ παῖ παῖ, καὶ Ζηνὸς ταμιεύεσκε γονὰς
χρυσορύτους. ἀλλ’ ἁ μοιριδία τις δύνασις δεινά· οὔτ’ ἄν νιν
ὄλβος οὔτ’ Ἄρης, οὐ πύργος, οὐχ ἁλίκτυποι κελαιναὶ νᾶες
ἐκφύγοιεν. ζεύχθη δ’ ὀξύχολος παῖς ὁ Δρύαντος, Ἠδωνῶν
βασιλεύς, κερτομίοις ὀργαῖς ἐκ Διονύσου πετρώδει κατάφαρκτος
ἐν δεσμῷ. οὕτω τᾶς μανίας δεινὸν ἀποστάζει ἀνθηρόν τε
μένος. κεῖνος ἐπέγνω μανίαις ψαύων τὸν θεὸν ἐν κερτομίοις
γλώσσαις. παύεσκε μὲν γὰρ ἐνθέους γυναῖκας εὔιόν τε πῦρ,
φιλαύλους τ’ ἠρέθιζε Μούσας. παρὰ δὲ κυανεᾶν πελάγει διδύμας
ἁλὸς ἀκταὶ Βοσπόριαι ἥδ’ ὁ Θρῃκῶν ἄξενος Σαλμυδησσός,
ἵν’ ἀγχίπτολις Ἄρης δισσοῖσι Φινείδαις εἶδεν ἀρατὸν
ἕλκος τυφλωθὲν ἐξ ἀγρίας δάμαρτος ἀλαὸν ἀλαστόροισιν
ὀμμάτων κύκλοις ἀραχθέντων, ὑφ’ αἱματηραῖς χείρεσσι καὶ
κερκίδων ἀκμαῖσιν. κατὰ δὲ τακόμενοι μέλεοι μελέαν πάθαν
κλαῖον, ματρὸς ἔχοντες ἀνύμφευτον γονάν· ἁ δὲ σπέρμα μὲν
ἀρχαιογόνων ἄντασ’ Ἐρεχθειδᾶν, τηλεπόροις δ’ ἐν ἄντροις
τράφη θυέλλαισιν ἐν πατρῴαις Βορεὰς ἅμιππος ὀρθόποδος ὑπὲρ
πάγου θεῶν παῖς. ἀλλὰ κἀπ’ ἐκείνᾳ Μοῖραι μακραίωνες
ἔσχον, ὦ παῖ. Θήβης ἄνακτες, ἥκομεν κοινὴν ὁδὸν δύ’ ἐξ
ἑνὸς βλέποντε· τοῖς τυφλοῖσι γὰρ αὕτη κέλευθος ἐκ προηγητοῦ
πέλει. τί δ’ ἔστιν, ὦ γεραιὲ Τειρεσία, νέον; ἐγὼ διδάξω,
καὶ σὺ τῷ μάντει πιθοῦ. οὔκουν πάρος γε σῆς ἀπεστάτουν
φρενός. τοιγὰρ δῑ ὀρθῆς τήνδ’ ἐναυκλήρεις πόλιν. ἔχω
πεπονθὼς μαρτυρεῖν ὀνήσιμα. φρόνει βεβὼς αὖ νῦν ἐπὶ ξυροῦ
τύχης. τί δ’ ἔστιν; ὡς ἐγὼ τὸ σὸν φρίσσω στόμα. γνώσει,
τέχνης σημεῖα τῆς ἐμῆς κλύων. εἰς γὰρ παλαιὸν θᾶκον
ὀρνιθοσκόπον ἵζων, ἵν’ ἦν μοι παντὸς οἰωνοῦ λιμήν,
ἀγνῶτ’ ἀκούω φθόγγον ὀρνίθων, κακῷ κλάζοντας οἴστρῳ καὶ
βεβαρβαρωμένῳ. καὶ σπῶντας ἐν χηλαῖσιν ἀλλήλους φοναῖς
ἔγνων· πτερῶν γὰρ ῥοῖβδος οὐκ ἄσημος ἦν. εὐθὺς δὲ
δείσας ἐμπύρων ἐγευόμην βωμοῖσι παμφλέκτοισιν· ἐκ δὲ θυμάτων
Ἥφαιστος οὐκ ἔλαμπεν, ἀλλ’ ἐπὶ σποδῷ μυδῶσα κηκὶς μηρίων
ἐτήκετο κἄτυφε κἀνέπτυε, καὶ μετάρσιοι χολαὶ διεσπείροντο,
καὶ καταρρυεῖς μηροὶ καλυπτῆς ἐξέκειντο πιμελῆς. τοιαῦτα
παιδὸς τοῦδ’ ἐμάνθανον πάρα, φθίνοντ’ ἀσήμων ὀργίων
μαντεύματα. ἐμοὶ γὰρ οὗτος ἡγεμών, ἄλλοις δ’ ἐγώ. καὶ
ταῦτα τῆς σῆς ἐκ φρενὸς νοσεῖ πόλις. βωμοὶ γὰρ ἡμῖν
ἐσχάραι τε παντελεῖς πλήρεις ὑπ’ οἰωνῶν τε καὶ κυνῶν βορᾶς
τοῦ δυσμόρου πεπτῶτος Οἰδίπου γόνου. κᾆτ’ οὐ δέχονται
θυστάδας λιτὰς ἔτι θεοὶ παρ’ ἡμῶν οὐδὲ μηρίων φλόγα, οὐδ’
ὄρνις εὐσήμους ἀπορροιβδεῖ βοάς ἀνδροφθόρου βεβρῶτες
αἵματος λίπος. ταῦτ’ οὖν, τέκνον, φρόνησον. ἀνθρώποισι γὰρ
τοῖς πᾶσι κοινόν ἐστι τοὐξαμαρτάνειν· ἐπεὶ δ’ ἁμάρτῃ,
κεῖνος οὐκέτ’ ἔστ’ ἀνὴρ ἄβουλος οὐδ’ ἄνολβος, ὅστις ἐς
κακὸν πεσὼν ἀκῆται μηδ’ ἀκίνητος πέλῃ. αὐθαδία τοι
σκαιότητ’ ὀφλισκάνει. ἀλλ’ εἶκε τῷ θανόντι μηδ’ ὀλωλότα
κέντει· τίς ἀλκὴ τὸν θανόντ’ ἐπικτανεῖν; εὖ σοι φρονήσας
εὖ λέγω. τὸ μανθάνειν δ’ ἥδιστον εὖ λέγοντος, εἰ κέρδος
λέγοι. ὦ πρέσβυ, πάντες ὥστε τοξόται σκοποῦ τοξεύετ’
ἀνδρὸς τοῦδε, κοὐδὲ μαντικῆς ἄπρακτος ὑμῖν εἰμι· τῶν δ’
ὑπαὶ γένους ἐξημπόλημαι κἀμπεφόρτισμαι πάλαι. κερδαίνετ’,
ἐμπολᾶτε τἀπὸ Σάρδεων ἤλεκτρον, εἰ βούλεσθε, καὶ τὸν
Ἰνδικὸν χρυσόν· τάφῳ δ’ ἐκεῖνον οὐχὶ κρύψετε, οὐδ’ εἰ
θέλουσ’, οἱ Ζηνὸς αἰετοὶ βορὰν φέρειν νιν ἁρπάζοντες ἐς
Διὸς θρόνους, οὐδ’ ὣς μίασμα τοῦτο μὴ τρέσας ἐγὼ θάπτειν
παρήσω κεῖνον· εὖ γὰρ οἶδ’ ὅτι θεοὺς μιαίνειν οὔτις
ἀνθρώπων σθένει. πίπτουσι δ’, ὦ γεραιὲ Τειρεσία, βροτῶν χοἰ
πολλὰ δεινοὶ πτώματ’ αἴσχρ’, ὅταν λόγους αἰσχροὺς καλῶς
λέγωσι τοῦ κέρδους χάριν. φεῦ. ἆρ’ οἶδεν ἀνθρώπων τις,
ἆρα φράζεται, τί χρῆμα; ποῖον τοῦτο πάγκοινον λέγεις; ὅσῳ
κράτιστον κτημάτων εὐβουλία; ὅσῳπερ, οἶμαι, μὴ φρονεῖν
πλείστη βλάβη. ταύτης σὺ μέντοι τῆς νόσου πλήρης ἔφυς. οὐ
βούλομαι τὸν μάντιν ἀντειπεῖν κακῶς. καὶ μὴν λέγεις, ψευδῆ
με θεσπίζειν λέγων. τὸ μαντικὸν γὰρ πᾶν φιλάργυρον γένος. τὸ
δ’ ἐκ τυράννων αἰσχροκέρδειαν φιλεῖ. ἆρ’ οἶσθα ταγοὺς
ὄντας ἃν λέγῃς λέγων; οἶδ’· ἐξ ἐμοῦ γὰρ τήνδ’ ἔχεις
σώσας πόλιν. σοφὸς σὺ μάντις, ἀλλὰ τἀδικεῖν φιλῶν. ὄρσεις
με τἀκίνητα διὰ φρενῶν φράσαι. κίνει, μόνον δὲ μὴ ’πὶ
κέρδεσιν λέγων. οὕτω γὰρ ἤδη καὶ δοκῶ τὸ σὸν μέρος. ὡς
μὴ ’μπολήσων ἴσθι τὴν ἐμὴν φρένα. ἀλλ’ εὖ γέ τοι κάτισθι
μὴ πολλοὺς ἔτι τρόχους ἁμιλλητῆρας ἡλίου τελεῖν, ἐν οἷσι
τῶν σῶν αὐτὸς ἐκ σπλάγχνων ἕνα νέκυν νεκρῶν ἀμοιβὸν
ἀντιδοὺς ἔσει, ἀνθ’ ὧν ἔχεις μὲν τῶν ἄνω βαλὼν κάτω
ψυχήν τ’ ἀτίμως ἐν τάφῳ κατῴκισας, ἔχεις δὲ τῶν κάτωθεν
ἐνθάδ’ αὖ θεῶν ἄμοιρον, ἀκτέριστον, ἀνόσιον νέκυν. ὧν
οὔτε σοὶ μέτεστιν οὔτε τοῖς ἄνω θεοῖσιν, ἀλλ’ ἐκ σοῦ
βιάζονται τάδε. τούτων σε λωβητῆρες ὑστεροφθόροι λοχῶσιν
Ἅιδου καὶ θεῶν Ἐρινύες, ἐν τοῖσιν αὐτοῖς τοῖσδε ληφθῆναι
κακοῖς. καὶ ταῦτ’ ἄθρησον εἰ κατηργυρωμένος λέγω· φανεῖ γὰρ
οὐ μακροῦ χρόνου τριβὴ ἀνδρῶν γυναικῶν σοῖς δόμοις κωκύματα.
ἐχθραὶ δὲ πᾶσαι συνταράσσονται πόλεις, ὅσων σπαράγματ’ ἢ
κύνες καθήγνισαν ἢ θῆρες ἤ τις πτηνὸς οἰωνός, φέρων
ἀνόσιον ὀσμὴν ἑστιοῦχον ἐς πόλιν. τοιαῦτά σου, λυπεῖς γάρ,
ὥστε τοξότης ἀφῆκα θυμῷ, καρδίας τοξεύματα βέβαια, τῶν σὺ
θάλπος οὐχ ὑπεκδραμεῖ. ὦ παῖ, σὺ δ’ ἡμᾶς ἄπαγε πρὸς
δόμους, ἵνα τὸν θυμὸν οὗτος ἐς νεωτέρους ἀφῇ, καὶ γνῷ
τρέφειν τὴν γλῶσσαν ἡσυχαιτέραν τὸν νοῦν τ’ ἀμείνω τῶν
φρενῶν ἢ νῦν φέρει. ἁνήρ, ἄναξ, βέβηκε δεινὰ θεσπίσας·
ἐπιστάμεσθα δ’, ἐξ ὅτου λευκὴν ἐγὼ τήνδ’ ἐκ μελαίνης
ἀμφιβάλλομαι τρίχα, μή πώ ποτ’ αὐτὸν ψεῦδος ἐς πόλιν
λακεῖν. ἔγνωκα καὐτὸς καὶ ταράσσομαι φρένας. τό τ’ εἰκαθεῖν
γὰρ δεινόν, ἀντιστάντα δὲ ἄτῃ πατάξαι θυμὸν ἐν δεινῷ
πάρα. εὐβουλίας δεῖ, παῖ Μενοικέως, λαβεῖν. τί δῆτα χρὴ
δρᾶν; φράζε. πείσομαι δ’ ἐγώ. ἐλθὼν κόρην μὲν ἐκ κατώρυχος
στέγης ἄνες, κτίσον δὲ τῷ προκειμένῳ, τάφον. καὶ ταῦτ’
ἐπαινεῖς καὶ δοκεῖς παρεικαθεῖν; ὅσον γ’, ἄναξ, τάχιστα·
συντέμνουσι γὰρ θεῶν ποδώκεις τοὺς κακόφρονας βλάβαι. οἴμοι·
μόλις μέν, καρδίας δ’ ἐξίσταμαι τὸ δρᾶν· ἀνάγκῃ δ’ οὐχὶ
δυσμαχητέον. δρᾶ νυν τάδ’ ἐλθὼν μηδ’ ἐπ’ ἄλλοισιν τρέπε.
ὧδ’ ὡς ἔχω στείχοιμ’ ἄν· ἴτ’ ἴτ’ ὀπάονες, οἵ τ’
ὄντες οἵ τ’ ἀπόντες, ἀξίνας χεροῖν ὁρμᾶσθ’ ἑλόντες εἰς
ἐπόψιον τόπον. ἐγὼ δ’, ἐπειδὴ δόξα τῇδ’ ἐπεστράφη, αὐτός
τ’ ἔδησα καὶ παρὼν ἐκλύσομαι. δέδοικα γὰρ μὴ τοὺς
καθεστῶτας νόμους ἄριστον ᾖ σῴζοντα τὸν βίον τελεῖν.
πολυώνυμε, Καδμείας νύμφας ἄγαλμα καὶ Διὸς βαρυβρεμέτα γένος,
κλυτὰν ὃς ἀμφέπεις Ἰταλίαν, μέδεις δὲ παγκοίνοις,
Ἐλευσινίας Δῃοῦς ἐν κόλποις, Βακχεῦ Βακχᾶν ὁ ματρόπολιν
Θήβαν ναιετῶν παρ’ ὑγρῶν Ἰσμηνοῦ ῥείθρων ἀγρίου τ’ ἐπὶ
σπορᾷ δράκοντος σὲ δ’ ὑπὲρ διλόφου πέτρας στέροψ ὄπωπε
λιγνύς, ἔνθα Κωρύκιαι στείχουσι νύμφαι Βακχίδες, Κασταλίας τε
νᾶμα. καί σε Νυσαίων ὀρέων κισσήρεις ὄχθαι χλωρά τ’ ἀκτὰ
πολυστάφυλος πέμπει, ἀμβρότων ἐπέων εὐαζόντων Θηβαΐας
ἐπισκοποῦντ’ ἀγυιάς· τὰν ἐκ πᾶσαι τιμᾷς ὑπερτάταν πόλεων
ματρὶ σὺν κεραυνίᾳ· καὶ νῦν, ὡς βιαίας ἔχεται πάνδαμος
πόλις ἐπὶ νόσου, μολεῖν καθαρσίῳ ποδὶ Παρνασίαν ὑπὲρ
κλιτὺν ἢ στονόεντα πορθμόν. ἰὼ πῦρ πνειόντων χοράγ’
ἄστρων, νυχίων φθεγμάτων ἐπίσκοπε, παῖ Διὸς γένεθλον,
προφάνηθ’ ὦναξ, σαῖς ἅμα περιπόλοις Θυίαισιν, αἵ σε
μαινόμεναι πάννυχοι χορεύουσι τὸν ταμίαν Ἴακχον. Κάδμου
πάροικοι καὶ δόμων Ἀμφίονος, οὐκ ἔσθ’ ὁποῖον στάντ’ ἂν
ἀνθρώπου βίον οὔτ’ αἰνέσαιμ’ ἂν οὔτε μεμψαίμην ποτέ.
τύχη γὰρ ὀρθοῖ καὶ τύχη καταρρέπει τὸν εὐτυχοῦντα τόν τε
δυστυχοῦντ’ ἀεί· καὶ μάντις οὐδεὶς τῶν καθεστώτων βροτοῖς.
Κρέων γὰρ ἦν ζηλωτός, ὡς ἐμοί, ποτέ, σώσας μὲν ἐχθρῶν
τήνδε Καδμείαν χθόνα λαβών τε χώρας παντελῆ μοναρχίαν ηὔθυνε,
θάλλων εὐγενεῖ τέκνων σπορᾷ· καὶ νῦν ἀφεῖται πάντα. τὰς
γὰρ ἡδονὰς ὅταν προδῶσιν ἄνδρες, οὐ τίθημ’ ἐγὼ ζῆν
τοῦτον, ἀλλ’ ἔμψυχον ἡγοῦμαι νεκρόν. πλούτει τε γὰρ κατ’
οἶκον, εἰ βούλει, μέγα καὶ ζῆ τύραννον σχῆμ’ ἔχων· ἐὰν δ’
ἀπῇ τούτων τὸ χαίρειν, τἄλλ’ ἐγὼ καπνοῦ σκιᾶς οὐκ ἂν
πριαίμην ἀνδρὶ πρὸς τὴν ἡδονήν. τί δ’ αὖ τόδ’ ἄχθος
βασιλέων ἥκεις φέρων; τεθνᾶσιν. οἱ δὲ ζῶντες αἴτιοι θανεῖν.
καὶ τίς φονεύει; τίς δ’ ὁ κείμενος; λέγε. Αἵμων ὄλωλεν·
αὐτόχειρ δ’ αἱμάσσεται. πότερα πατρῴας ἢ πρὸς οἰκείας
χερός; αὐτὸς πρὸς αὑτοῦ, πατρὶ μηνίσας φόνου. ὦ μάντι,
τοὔπος ὡς ἄρ’ ὀρθὸν ἤνυσας. ὡς ὧδ’ ἐχόντων τἄλλα
βουλεύειν πάρα. καὶ μὴν ὁρῶ τάλαιναν Εὐρυδίκην ὁμοῦ
δάμαρτα τὴν Κρέοντος. ἐκ δὲ δωμάτων ἤτοι κλύουσα παιδὸς ἢ
τύχῃ πάρα. ὦ πάντες ἀστοί, τῶν λόγων ἐπῃσθόμην πρὸς
ἔξοδον στείχουσα, Παλλάδος θεᾶς ὅπως ἱκοίμην εὐγμάτων
προσήγορος. καὶ τυγχάνω τε κλῇθρ’ ἀνασπαστοῦ πύλης χαλῶσα
καί με φθόγγος οἰκείου κακοῦ βάλλει δῑ ὤτων· ὑπτία δὲ
κλίνομαι δείσασα πρὸς δμωαῖσι κἀποπλήσσομαι ἀλλ’ ὅστις ἦν
ὁ μῦθος αὖθις εἴπατε· κακῶν γὰρ οὐκ ἄπειρος οὖσ’
ἀκούσομαι. ἐγώ, φίλη δέσποινα, καὶ παρὼν ἐρῶ κοὐδὲν
παρήσω τῆς ἀληθείας ἔπος. τί γάρ σε μαλθάσσοιμ’ ἂν ὧν ἐς
ὕστερον ψεῦσται φανούμεθ’; ὀρθὸν ἁλήθεῑ ἀεί. ἐγὼ δὲ σῷ
ποδαγὸς ἑσπόμην πόσει πεδίον ἐπ’ ἄκρον, ἔνθ’ ἔκειτο
νηλεὲς κυνοσπάρακτον σῶμα Πολυνείκους ἔτι· καὶ τὸν μέν,
αἰτήσαντες ἐνοδίαν θεὸν Πλούτωνά τ’ ὀργὰς εὐμενεῖς
κατασχεθεῖν λούσαντες ἁγνὸν λουτρόν, ἐν νεοσπάσιν θαλλοῖς ὃ
δὴ λέλειπτο συγκατῄθομεν, καὶ τύμβον ὀρθόκρανον οἰκείας
χθονὸς χώσαντες αὖθις πρὸς λιθόστρωτον κόρης νυμφεῖον Ἅιδου
κοῖλον εἰσεβαίνομεν. φωνῆς δ’ ἄπωθεν ὀρθίων κωκυμάτων κλύει
τις ἀκτέριστον ἀμφὶ παστάδα, καὶ δεσπότῃ Κρέοντι σημαίνει
μολών. τῷ δ’ ἀθλίας ἄσημα περιβαίνει βοῆς ἕρποντι μᾶλλον
ἆσσον, οἰμώξας δ’ ἔπος ἵησι δυσθρήνητον· ὦ τάλας ἐγώ,
ἆρ’ εἰμὶ μάντις; ἆρα δυστυχεστάτην κέλευθον ἕρπω τῶν
παρελθουσῶν ὁδῶν; παιδός με σαίνει φθόγγος. ἀλλὰ πρόσπολοι,
ἴτ’ ἆσσον ὠκεῖς καὶ παραστάντες τάφῳ ἀθρήσαθ’, ἁρμὸν
χώματος λιθοσπαδῆ δύντες πρὸς αὐτὸ στόμιον, εἰ τὸν Αἵμονος
φθόγγον συνίημ’ ἢ θεοῖσι κλέπτομαι. τάδ’ ἐξ ἀθύμου δεσπότου
κελευσμάτων ἠθροῦμεν· ἐν δὲ λοισθίῳ τυμβεύματι τὴν μὲν
κρεμαστὴν αὐχένος κατείδομεν, βρόχῳ μιτώδει σινδόνος
καθημμένην, τὸν δ’ ἀμφὶ μέσσῃ περιπετῆ προσκείμενον, εὐνῆς
ἀποιμώζοντα τῆς κάτω φθορὰν καὶ πατρὸς ἔργα καὶ τὸ
δύστηνον λέχος. ὁ δ’ ὡς ὁρᾷ σφε, στυγνὸν οἰμώξας ἔσω
χωρεῖ πρὸς αὐτὸν κἀνακωκύσας καλεῖ· ὦ τλῆμον, οἷον ἔργον
εἴργασαι· τίνα νοῦν ἔσχες; ἐν τῷ συμφορᾶς διεφθάρης;
ἔξελθε, τέκνον, ἱκέσιός σε λίσσομαι. τὸν δ’ ἀγρίοις
ὄσσοισι παπτήνας ὁ παῖς, πτύσας προσώπῳ κοὐδὲν ἀντειπών,
ξίφους ἕλκει διπλοῦς κνώδοντας. ἐκ δ’ ὁρμωμένου πατρὸς
φυγαῖσιν ἤμπλακ’· εἶθ’ ὁ δύσμορος αὑτῷ χολωθείς, ὥσπερ
εἶχ’, ἐπενταθεὶς ἤρεισε πλευραῖς μέσσον ἔγχος, ἐς δ’
ὑγρὸν ἀγκῶν’ ἔτ’ ἔμφρων παρθένῳ προσπτύσσεται. καὶ φυσιῶν
ὀξεῖαν ἐκβάλλει ῥοὴν λευκῇ παρειᾷ φοινίου σταλάγματος.
κεῖται δὲ νεκρὸς περὶ νεκρῷ, τὰ νυμφικὰ τέλη λαχὼν δείλαιος
εἰν Ἅιδου δόμοις, δείξας ἐν ἀνθρώποισι τὴν ἀβουλίαν ὅσῳ
μέγιστον ἀνδρὶ πρόσκειται κακόν. τί τοῦτ’ ἂν εἰκάσειας; ἡ
γυνὴ πάλιν φρούδη, πρὶν εἰπεῖν ἐσθλὸν ἢ κακὸν λόγον.
καὐτὸς τεθάμβηκ’· ἐλπίσιν δὲ βόσκομαι ἄχη τέκνου κλύουσαν
ἐς πόλιν γόους οὐκ ἀξιώσειν, ἀλλ’ ὑπὸ στέγης ἔσω δμωαῖς
προθήσειν πένθος οἰκεῖον στένειν. γνώμης γὰρ οὐκ ἄπειρος,
ὥσθ’ ἁμαρτάνειν. οὐκ οἶδ’· ἐμοὶ δ’ οὖν ἥ τ’ ἄγαν σιγὴ
βαρὺ δοκεῖ προσεῖναι χἠ μάτην πολλὴ βοή. ἀλλ’ εἰσόμεσθα, μή
τι καὶ κατάσχετον κρυφῇ καλύπτει καρδίᾳ θυμουμένῃ, δόμους
παραστείχοντες· εὖ γὰρ οὖν λέγεις, καὶ τῆς ἄγαν γάρ ἐστί
που σιγῆς βάρος. καὶ μὴν ὅδ’ ἄναξ αὐτὸς ἐφήκει μνῆμ’
ἐπίσημον διὰ χειρὸς ἔχων, εἰ θέμις εἰπεῖν, οὐκ ἀλλοτρίαν
ἄτην, ἀλλ’ αὐτὸς ἁμαρτών. ἰὼ φρενῶν δυσφρόνων ἁμαρτήματα
στερεὰ θανατόεντ’, ὦ κτανόντας τε καὶ θανόντας βλέποντες
ἐμφυλίους. ὤμοι ἐμῶν ἄνολβα βουλευμάτων. ἰὼ παῖ, νέος
νέῳ ξὺν μόρῳ αἰαῖ αἰαῖ, ἔθανες, ἀπελύθης ἐμαῖς οὐδὲ
σαῖς δυσβουλίαις. οἴμ’ ὡς ἔοικας ὀψὲ τὴν δίκην ἰδεῖν.
οἴμοι, ἔχω μαθὼν δείλαιος· ἐν δ’ ἐμῷ κάρᾳ θεὸς τότ’
ἄρα τότε μέγα βάρος μ’ ἔχων ἔπαισεν, ἐν δ’ ἔσεισεν
ἀγρίαις ὁδοῖς, οἴμοι, λακπάτητον ἀντρέπων χαράν. φεῦ φεῦ,
ὦ πόνοι βροτῶν δύσπονοι. ὦ δέσποθ’, ὡς ἔχων τε καὶ
κεκτημένος, τὰ μὲν πρὸ χειρῶν τάδε φέρων, τὰ δ’ ἐν δόμοις
ἔοικας ἥκειν καὶ τάχ’ ὄψεσθαι κακά. τί δ’ ἔστιν αὖ
κάκιον ἐκ κακῶν ἔτι; γυνὴ τέθνηκε, τοῦδε παμμήτωρ νεκροῦ,
δύστηνος, ἄρτι νεοτόμοισι πλήγμασιν. ἰώ. ἰὼ δυσκάθαρτος
Ἅιδου λιμήν, τί μ’ ἄρα τί μ’ ὀλέκεις; ὦ κακάγγελτά μοι
προπέμψας ἄχη, τίνα θροεῖς λόγον; αἰαῖ, ὀλωλότ’ ἄνδρ’
ἐπεξειργάσω. τί φής, παῖ; τίν’ αὖ λέγεις μοι νέον, αἰαῖ
αἰαῖ, σφάγιον ἐπ’ ὀλέθρῳ γυναικεῖον ἀμφικεῖσθαι μόρον;
ὁρᾶν πάρεστιν· οὐ γὰρ ἐν μυχοῖς ἔτι. οἴμοι, κακὸν τόδ’
ἄλλο δεύτερον βλέπω τάλας. τίς ἄρα, τίς με πότμος ἔτι
περιμένει; ἔχω μὲν ἐν χείρεσσιν ἀρτίως τέκνον, τάλας, τὸν
δ’ ἔναντα προσβλέπω νεκρόν. φεῦ φεῦ μᾶτερ ἀθλία, φεῦ
τέκνον. ἡ δ’ ὀξυθήκτῳ βωμία περὶ ξίφει λύει κελαινὰ
βλέφαρα, κωκύσασα μὲν τοῦ πρὶν θανόντος Μεγαρέως κλεινὸν
λάχος, αὖθις δὲ τοῦδε, λοίσθιον δὲ σοὶ κακὰς πράξεις
ἐφυμνήσασα τῷ παιδοκτόνῳ. αἰαῖ αἰαῖ, ἀνέπταν φόβῳ. τί
μ’ οὐκ ἀνταίαν ἔπαισέν τις ἀμφιθήκτῳ ξίφει; δείλαιος ἐγώ,
αἰαῖ, δειλαίᾳ δὲ συγκέκραμαι δύᾳ. ὡς αἰτίαν γε τῶνδε
κἀκείνων ἔχων πρὸς τῆς θανούσης τῆσδ’ ἐπεσκήπτου μόρων
ποίῳ δὲ κἀπελύσατ’ ἐν φοναῖς τρόπῳ; παίσας ὑφ’ ἧπαρ
αὐτόχειρ αὑτήν, ὅπως παιδὸς τόδ’ ᾔσθετ’ ὀξυκώκυτον
πάθος. ὤμοι μοι, τάδ’ οὐκ ἐπ’ ἄλλον βροτῶν ἐμᾶς ἁρμόσει
ποτ’ ἐξ αἰτίας. ἐγὼ γάρ σ’ ἐγὼ ἔκανον, ὢ μέλεος, ἐγώ,
φάμ’ ἔτυμον. ἰὼ πρόσπολοι, ἄγετέ μ’ ὅτι τάχιστ’, ἄγετέ
μ’ ἐκποδών, τὸν οὐκ ὄντα μᾶλλον ἢ μηδένα. κέρδη παραινεῖς,
εἴ τι κέρδος ἐν κακοῖς. βράχιστα γὰρ κράτιστα τἀν ποσὶν
κακά. ἴτω ἴτω, φανήτω μόρων ὁ κάλλιστ’ ἔχων ἐμοὶ τερμίαν
ἄγων ἁμέραν ὕπατος· ἴτω ἴτω, ὅπως μηκέτ’ ἆμαρ ἄλλ’
εἰσίδω. μέλλοντα ταῦτα. τῶν προκειμένων τι χρὴ μέλειν
πράσσειν. μέλει γὰρ τῶνδ’ ὅτοισι χρὴ μέλειν ἀλλ’ ὧν ἐρῶ,
τοιαῦτα συγκατηυξάμην. μή νυν προσεύχου μηδέν· ὡς πεπρωμένης
οὐκ ἔστι θνητοῖς συμφορᾶς ἀπαλλαγή. ἄγοιτ’ ἂν μάταιον
ἄνδρ’ ἐκποδών, ὅς, ὦ παῖ, σέ τ’ οὐχ ἑκὼν κάκτανον σέ τ’
αὖ τάνδ’, ὤμοι μέλεος, οὐδ’ ἔχω ὅπᾳ πρὸς πότερα κλιθῶ·
πάντα γὰρ λέχρια τἀν χεροῖν, τὰ δ’ ἐπὶ κρατί μοι πότμος
δυσκόμιστος εἰσήλατο. πολλῷ τὸ φρονεῖν εὐδαιμονίας πρῶτον
ὑπάρχει. χρὴ δὲ τά γ’ εἰς θεοὺς μηδὲν ἀσεπτεῖν. μεγάλοι δὲ
λόγοι μεγάλας πληγὰς τῶν ὑπεραύχων ἀποτίσαντες γήρᾳ τὸ
φρονεῖν ἐδίδαξαν.