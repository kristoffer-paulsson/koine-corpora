Νείλου μὲν αἵδε καλλιπάρθενοι ῥοαί, ὃς ἀντὶ δίας ψακάδος
Αἰγύπτου πέδον λευκῆς τακείσης χιόνος ὑγραίνει γύας. Πρωτεὺς
δ’ ὅτ’ ἔζη τῆσδε γῆς τύραννος ἦν, Φάρον μὲν οἰκῶν νῆσον,
Αἰγύπτου δ’ ἄναξ, ὃς τῶν κατ’ οἶδμα παρθένων μίαν γαμεῖ,
Ψαμάθην, ἐπειδὴ λέκτρ’ ἀφῆκεν Αἰακοῦ. τίκτει δὲ τέκνα
δισσὰ τοῖσδε δώμασι, Θεοκλύμενον ἄρσεν’ [ὅτι δὴ θεοὺς σέβων
βίον διήνεγκ’] εὐγενῆ τε παρθένον Εἰδώ, τὸ μητρὸς ἀγλάισμ’,
ὅτ’ ἦν βρέφος· ἐπεὶ δ’ ἐς ἥβην ἦλθεν ὡραίαν γάμων,
καλοῦσιν αὐτὴν Θεονόην· τὰ θεῖα γὰρ τά τ’ ὄντα καὶ
μέλλοντα πάντ’ ἠπίστατο, προγόνου λαβοῦσα Νηρέως τιμὰς πάρα.
ἡμῖν δὲ γῆ μὲν πατρὶς οὐκ ἀνώνυμος Σπάρτη, πατὴρ δὲ
Τυνδάρεως· ἔστιν δὲ δὴ λόγος τις ὡς Ζεὺς μητέρ’ ἔπτατ’ εἰς
ἐμὴν Λήδαν κύκνου μορφώματ’ ὄρνιθος λαβών, ὃς δόλιον
εὐνὴν ἐξέπραξ’ ὑπ’ αἰετοῦ δίωγμα φεύγων, εἰ σαφὴς οὗτος
λόγος· Ἑλένη δ’ ἐκλήθην. ἃ δὲ πεπόνθαμεν κακὰ λέγοιμ’ ἄν.
ἦλθον τρεῖς θεαὶ κάλλους πέρι Ἰδαῖον ἐς κευθμῶν’
Ἀλέξανδρον πάρα, Ἥρα Κύπρις τε διογενής τε παρθένος, μορφῆς
θέλουσαι διαπεράνασθαι κρίσιν. τοὐμὸν δὲ κάλλος, εἰ καλὸν τὸ
δυστυχές, Κύπρις προτείνασ’ ὡς Ἀλέξανδρος γαμεῖ, νικᾷ. λιπὼν
δὲ βούσταθμ’ Ἰδαῖος Πάρις Σπάρτην ἀφίκεθ’ ὡς ἐμὸν σχήσων
λέχος. Ἥρα δὲ μεμφθεῖσ’ οὕνεκ’ οὐ νικᾷ θεάς, ἐξηνέμωσε
τἄμ’ Ἀλεξάνδρῳ λέχη, δίδωσι δ’ οὐκ ἔμ’, ἀλλ’ ὁμοιώσασ’
ἐμοὶ εἴδωλον ἔμπνουν οὐρανοῦ ξυνθεῖσ’ ἄπο, Πριάμου
τυράννου παιδί· καὶ δοκεῖ μ’ ἔχειν — κενὴν δόκησιν, οὐκ
ἔχων. τὰ δ’ αὖ Διὸς βουλεύματ’ ἄλλα τοῖσδε συμβαίνει
κακοῖς· πόλεμον γὰρ εἰσήνεγκεν Ἑλλήνων χθονὶ καὶ Φρυξὶ
δυστήνοισιν, ὡς ὄχλου βροτῶν πλήθους τε κουφίσειε μητέρα
χθόνα γνωτόν τε θείη τὸν κράτιστον Ἑλλάδος. Φρυγῶν δ’ ἐς
ἀλκὴν προυτέθην ἐγὼ μὲν οὔ, τὸ δ’ ὄνομα τοὐμόν, ἆθλον
Ἕλλησιν δορός. λαβὼν δέ μ’ Ἑρμῆς ἐν πτυχαῖσιν αἰθέρος
νεφέλῃ καλύψας — οὐ γὰρ ἠμέλησέ μου Ζεύς — τόνδ’ ἐς οἶκον
Πρωτέως ἱδρύσατο, πάντων προκρίνας σωφρονέστατον βροτῶν,
ἀκέραιον ὡς σῴσαιμι Μενέλεῳ λέχος. κἀγὼ μὲν ἐνθάδ’
εἴμ’, ὁ δ’ ἄθλιος πόσις στράτευμ’ ἀθροίσας τὰς ἐμὰς
ἀναρπαγὰς θηρᾷ πορευθεὶς Ἰλίου πυργώματα. ψυχαὶ δὲ πολλαὶ
δῑ ἔμ’ ἐπὶ Σκαμανδρίοις ῥοαῖσιν ἔθανον· ἡ δὲ πάντα τλᾶσ’
ἐγὼ κατάρατός εἰμι καὶ δοκῶ προδοῦσ’ ἐμὸν πόσιν συνάψαι
πόλεμον Ἕλλησιν μέγαν. τί δῆτ’ ἔτι ζῶ; θεοῦ τόδ’
εἰσήκουσ’ ἔπος Ἑρμοῦ, τὸ κλεινὸν ἔτι κατοικήσειν πέδον
Σπάρτης σὺν ἀνδρί, γνόντος ὡς ἐς Ἴλιον οὐκ ἦλθον, ἵνα
μὴ λέκτρ’ ὑποστρώσω τινί. ἕως μὲν οὖν φῶς ἡλίου τόδ’
ἔβλεπεν Πρωτεύς, ἄσυλος ἦ γάμων· ἐπεὶ δὲ γῆς σκότῳ
κέκρυπται, παῖς ὁ τοῦ τεθνηκότος θηρᾷ γαμεῖν με. τὸν πάλαι
δ’ ἐγὼ πόσιν τιμῶσα Πρωτέως μνῆμα προσπίτνω τόδε ἱκέτις,
ἵν’ ἀνδρὶ τἀμὰ διασῴσῃ λέχη, ὡς, εἰ καθ’ Ἑλλάδ’ ὄνομα
δυσκλεὲς φέρω, μή μοι τὸ σῶμά γ’ ἐνθάδ’ αἰσχύνην ὄφλῃ.
τίς τῶνδ’ ἐρυμνῶν δωμάτων ἔχει κράτος; Πλούτου γὰρ οἶκος
ἄξιος προσεικάσαι, βασίλειά τ’ ἀμφιβλήματ’ εὔθριγκοί θ’
ἕδραι. ἔα· ὦ θεοί, τίν’ εἶδον ὄψιν; ἐχθίστην ὁρῶ
γυναικὸς εἰκὼ φόνιον, ἥ μ’ ἀπώλεσεν πάντας τ’ Ἀχαιούς.
θεοί σ’, ὅσον μίμημ’ ἔχεις Ἑλένης, ἀποπτύσειαν. εἰ δὲ μὴ
’ν ξένῃ γαίᾳ πόδ’ εἶχον, τῷδ’ ἂν εὐστόχῳ πτερῷ
ἀπόλαυσιν εἰκοῦς ἔθανες ἂν Διὸς κόρης. τί δ’, ὦ
ταλαίπωρ’ — ὅστις ὤν μ’ ἀπεστράφης καὶ ταῖς ἐκείνης
συμφοραῖς ἐμὲ στυγεῖς; ἥμαρτον· ὀργῇ δ’ εἶξα μᾶλλον ἤ με
χρῆν· μισεῖ γὰρ Ἑλλὰς πᾶσα τὴν Διὸς κόρην. σύγγνωθι δ’
ἡμῖν τοῖς λελεγμένοις, γύναι. τίς δ’ εἶ; πόθεν γῆς τῆσδ’
ἐπεστράφης πέδον; εἷς τῶν Ἀχαιῶν, ὦ γύναι, τῶν ἀθλίων.
οὐ τἄρα σ’ Ἑλένην εἰ στυγεῖς θαυμαστέον. ἀτὰρ τίς εἶ
πόθεν; τίνος δ’ αὐδᾶν σε χρή; ὄνομα μὲν ἡμῖν Τεῦκρος, ὁ
δὲ φύσας πατὴρ Τελαμών, Σαλαμὶς δὲ πατρὶς ἡ θρέψασά με. τί
δῆτα Νείλου τούσδ’ ἐπιστρέφῃ γύας; φυγὰς πατρῴας
ἐξελήλαμαι χθονός. τλήμων ἂν εἴης· τίς δέ σ’ ἐκβάλλει
πάτρας; Τελαμὼν ὁ φύσας. τίν’ ἂν ἔχοις μᾶλλον φίλον; ἐκ
τοῦ; τὸ γάρ τοι πρᾶγμα συμφορὰν ἔχει. Αἴας μ’ ἀδελφὸς
ὤλεσ’ ἐν Τροίᾳ θανών. πῶς; οὔ τί που σῷ φασγάνῳ βίον
στερείς; οἰκεῖον αὐτὸν ὤλεσ’ ἅλμ’ ἐπὶ ξίφος. μανέντ’;
ἐπεὶ τίς σωφρονῶν τλαίη τάδ’ ἄν; τὸν Πηλέως τιν’ οἶσθ’
Ἀχιλλέα γόνον; ναί· μνηστήρ ποθ’ Ἑλένης ἦλθεν, ὡς
ἀκούομεν. θανὼν ὅδ’ ὅπλων ἔριν ἔθηκε συμμάχοις. καὶ δὴ
τί τοῦτ’ Αἴαντι γίγνεται κακόν; ἄλλου λαβόντος ὅπλ’
ἀπηλλάχθη βίου. σὺ τοῖς ἐκείνου δῆτα πήμασιν νοσεῖς;
ὁθούνεκ’ αὐτῷ γ’ οὐ ξυνωλόμην ὁμοῦ. ἦλθες γάρ, ὦ ξέν’,
Ἰλίου κλεινὴν πόλιν; καὶ ξύν γε πέρσας αὐτὸς ἀνταπωλόμην.
ἤδη γὰρ ἧπται καὶ κατείργασται πυρί; ὥστ’ οὐδ’ ἴχνος γε
τειχέων εἶναι σαφές. ὦ τλῆμον Ἑλένη, διὰ σ’ ἀπόλλυνται
Φρύγες. καὶ πρός γ’ Ἀχαιοί· μεγάλα δ’ εἴργασται κακά. πόσον
χρόνον γὰρ διαπεπόρθηται πόλις; ἑπτὰ σχεδόν τι καρπίμους
ἐτῶν κύκλους. χρόνον δ’ ἐμείνατ’ ἄλλον ἐν Τροίᾳ πόσον;
πολλὰς σελήνας, δέκα διελθούσας ἔτη. ἦ καὶ γυναῖκα
Σπαρτιᾶτιν εἵλετε; Μενέλαος αὐτὴν ἦγ’ ἐπισπάσας κόμης.
εἶδες σὺ τὴν δύστηνον; ἢ κλύων λέγεις; ὥσπερ γε σέ,
οὐδὲν ἧσσον, ὀφθαλμοῖς ὁρῶ. σκοπεῖτε μὴ δόκησιν εἴχετ’
ἐκ θεῶν. ἄλλου λόγου μέμνησο, μὴ κείνης ἔτι. οὕτω δοκεῖτε
τὴν δόκησιν ἀσφαλῆ; αὐτὸς γὰρ ὄσσοις εἰδόμην· καὶ νοῦς
ὁρᾷ. ἤδη δ’ ἐν οἴκοις σὺν δάμαρτι Μενέλεως; οὔκουν ἐν
Ἄργει <γ’> οὐδ’ ἐπ’ Εὐρώτα ῥοαῖς. αἰαῖ· κακὸν τόδ’ εἶπας
οἷς κακὸν λέγεις. ὡς κεῖνος ἀφανὴς σὺν δάμαρτι κλῄζεται.
οὐ πᾶσι πορθμὸς αὑτὸς Ἀργείοισιν ἦν; ἦν, ἀλλὰ χειμὼν
ἄλλοσ’ ἄλλον ὥρισεν. ποίοισιν ἐν νώτοισι ποντίας ἁλός;
μέσον περῶσι πέλαγος Αἰγαίου πόρου. κἀκ τοῦδε Μενέλαν οὔτις
εἶδ’ ἀφιγμένον; οὐδείς· θανὼν δὲ κλῄζεται καθ’ Ἑλλάδα.
ἀπωλόμεσθα· Θεστιὰς δ’ ἔστιν κόρη; Λήδαν ἔλεξας; οἴχεται
θανοῦσα δή. οὔ πού νιν Ἑλένης αἰσχρὸν ὤλεσεν κλέος;
φασίν, βρόχῳ γ’ ἅψασαν εὐγενῆ δέρην. οἱ Τυνδάρειοι δ’
εἰσὶν ἢ οὐκ εἰσὶν κόροι; τεθνᾶσι καὶ οὐ τεθνᾶσι· δύο δ’
ἐστὸν λόγω. πότερος ὁ κρείσσων; ὦ τάλαιν’ ἐγὼ κακῶν.
ἄστροις σφ’ ὁμοιωθέντε φάσ’ εἶναι θεώ. καλῶς ἔλεξας τοῦτο·
θάτερον δὲ τί; σφαγαῖς ἀδελφῆς οὕνεκ’ ἐκπνεῦσαι βίον.
ἅλις δὲ μύθων· οὐ διπλᾶ χρῄζω στένειν. ὧν δ’ οὕνεκ’
ἦλθον τούσδε βασιλείους δόμους, τὴν θεσπιῳδὸν Θεονόην
χρῄζων ἰδεῖν, σὺ προξένησον, ὡς τύχω μαντευμάτων ὅπῃ νεὼς
στείλαιμ’ ἂν οὔριον πτερὸν ἐς γῆν ἐναλίαν Κύπρον, οὗ μ’
ἐθέσπισεν οἰκεῖν Ἀπόλλων, ὄνομα νησιωτικὸν Σαλαμῖνα θέμενον
τῆς ἐκεῖ χάριν πάτρας. πλοῦς, ὦ ξέν’, αὐτὸς σημανεῖ· σὺ
δ’ ἐκλιπὼν γῆν τήνδε φεῦγε πρίν σε παῖδα Πρωτέως ἰδεῖν, ὃς
ἄρχει τῆσδε γῆς· ἄπεστι δὲ κυσὶν πεποιθὼς ἐν φοναῖς
θηροκτόνοις· κτείνει γὰρ Ἕλλην’ ὅντιν’ ἂν λάβῃ ξένον.
ὅτου δ’ ἕκατι, μήτε σὺ ζήτει μαθεῖν ἐγώ τε σιγῶ· τί γὰρ
ἂν ὠφελοῖμί σε; καλῶς ἔλεξας, ὦ γύναι· θεοὶ δέ σοι
ἐσθλῶν ἀμοιβὰς ἀντιδωρησαίατο. Ἑλένῃ δ’ ὅμοιον σῶμ’
ἔχουσ’ οὐ τὰς φρένας ἔχεις ὁμοίας, ἀλλὰ διαφόρους πολύ.
κακῶς δ’ ὄλοιτο μηδ’ ἐπ’ Εὐρώτα ῥοὰς ἔλθοι· σὺ δ’ εἴης
εὐτυχὴς ἀεί, γύναι. ὤ, μεγάλων ἀχέων καταβαλλομένα μέγαν
οἶκτον ποῖον ἁμιλλαθῶ γόον; ἢ τίνα μοῦσαν ἐπέλθω δάκρυσιν
ἢ θρήνοις ἢ πένθεσιν; αἰαῖ. πτεροφόροι νεάνιδες, παρθένοι
Χθονὸς κόραι Σειρῆνες, εἴθ’ ἐμοῖς γόοις μόλοιτ’ ἔχουσαι
Λίβυν λωτὸν ἢ σύριγγας ἢ φόρμιγγας, αἰλίνοις κακοῖς τοῖς
ἐμοῖσι σύνοχα δάκρυα· πάθεσι πάθεα, μέλεσι μέλεα, μουσεῖα
θρηνήμα‐ σι ξυνῳδὰ πέμψειε Φερσέφασσα φόνια, χάριτας ἵν’
ἐπὶ δάκρυσι παρ’ ἐμέθεν ὑπὸ μέλαθρα νύχια παιᾶνα νέκυσιν
ὀλομένοις λάβῃ. κυανοειδὲς ἀμφ’ ὕδωρ ἔτυχον ἕλικά τ’
ἀνὰ χλόαν φοίνικας ἁλίου πέπλους αὐγαῖσιν ἐν χρυσέαις
ἀμφὶ δόνακος ἔρνεσιν θάλπουσα· <ποτνίας δ’ ἐμᾶς,> ἔνθεν
οἰκτρὸν ἀνεβόασεν, ὅμαδον ἔκλυον, ἄλυρον ἔλεγον, ὅτι
ποτ’ ἔλακεν αἰάγμα σι στένουσα, Νύμφα τις οἷα Ναῒς ὄρεσι
φυγάδα νόμον ἱεῖσα γοερόν, ὑπὸ δὲ πέτρινα γύαλα κλαγγαῖσι
Πανὸς ἀναβοᾷ γάμους. ἰὼ ἰώ· θήραμα βαρβάρου πλάτας,
Ἑλλανίδες κόραι, ναύτας Ἀχαιῶν τις ἔμολεν ἔμολε δάκρυα
δάκρυσί μοι φέρων. Ἰλίου κατασκαφαὶ πυρὶ μέλουσι δαΐῳ δῑ
ἐμὲ τὰν πολυκτόνον, δῑ ἐμὸν ὄνομα πολύπονον. Λήδα δ’ ἐν
ἀγχόναις θάνατον ἔλαβεν αἰσχύ‐ νας ἐμᾶς ὑπ’ ἀλγέων. ὁ δ’
ἐμὸς ἐν ἁλὶ πολυπλανὴς πόσις ὀλόμενος οἴχεται, Κάστορός
τε συγγόνου τε διδυμογενὲς ἄγαλμα πατρίδος ἀφανὲς ἀφανὲς
ἱππόκροτα λέ‐ λοιπε δάπεδα γυμνάσιά τε δονακόεντος Εὐρώ‐ τα,
νεανιᾶν πόνον. αἰαῖ αἰαῖ· ὦ δαίμονος πολυστόνου μοίρας τε
σᾶς, γύναι. αἰὼν δυσαίων τις ἔλαχεν ἔλαχεν, ὅτε σ’
ἐτέκετο ματρόθεν χιονόχρως κύκνου πτερῷ Ζεὺς πρέπων δῑ
αἰθέρος· τί γὰρ ἄπεστί σοι κακῶν; τίνα δὲ βίοτον οὐκ
ἔτλας; μάτηρ μὲν οἴχεται, δίδυμά τε Διὸς οὐκ εὐ‐ δαιμονεῖ
τέκεα φίλα, χθόνα δὲ πάτριον οὐχ ὁρᾷς, διὰ δὲ πόλεας
ἔρχεται βάξις, ἅ σε βαρβάροισι, πότνια, παραδίδωσι λέχεσιν,
ὁ δὲ σὸς ἐν ἁλὶ κύμασί τε λέ‐ λοιπε βίοτον, οὐδέ ποτ’
ἔτι πάτρια μέλαθρα καὶ τὰν Χαλκίοικον ὀλβιεῖς. φεῦ φεῦ,
τίς ἢ Φρυγῶν ἢ τίς Ἑλλανίας ἀπὸ χθονὸς ἔτεμε τὰν
δακρυόεσσαν Ἰλίῳ πεύκαν; ἔνθεν ὀλόμενον σκάφος συναρμόσας
ὁ Πριαμίδας ἔπλευσε βαρβάρῳ πλάτᾳ τὰν ἐμὰν ἐφ’ ἑστίαν,
ἐπὶ τὸ δυστυχέστατον κάλλος, ὡς ἕλοι, γάμων ἀμῶν· ἅ τε
δόλιος ἁ πολυκτόνος Κύπρις Δαναΐδαις ἄγουσα θάνατον
[Πριαμίδαις], ὦ τάλαινα συμφορᾶς. ἁ δὲ χρυσέοις θρόνοις Διὸς
ὑπαγκάλισμα σεμνὸν Ἥρα τὸν ὠκύπουν ἔπεμψε Μαιάδος γόνον·
ὅς με χλοερὰ δρεπομέναν ἔσω πέπλων ῥόδεα πέταλα, Χαλκίοικον
ὡς [Ἀθάναν] μόλοιμ’, ἀναρπάσας δῑ αἰθέρος τάνδε γαῖαν εἰς
ἄνολβον ἔριν ἔριν τάλαιναν ἔθετο Πριαμίδαισιν Ἑλλάδος. τὸ
δ’ ἐμὸν ὄνομα παρὰ Σιμουντίοις ῥοαῖσι μαψίδιον ἔχει φάτιν.
ἔχεις μὲν ἀλγείν’, οἶδα· σύμφορον δέ τοι ὡς ῥᾷστα
τἀναγκαῖα τοῦ βίου φέρειν. φίλαι γυναῖκες, τίνι πότμῳ
συνεζύγην; ἆρ’ ἡ τεκοῦσά μ’ ἔτεκεν ἀνθρώποις τέρας; [γυνὴ
γὰρ οὔθ’ Ἑλληνὶς οὔτε βάρβαρος τεῦχος νεοσσῶν λευκὸν
ἐκλοχεύεται, ἐν ᾧ με Λήδαν φασὶν ἐκ Διὸς τεκεῖν.] τέρας
γὰρ ὁ βίος καὶ τὰ πράγματ’ ἐστί μου, τὰ μὲν δῑ Ἥραν, τὰ
δὲ τὸ κάλλος αἴτιον. εἴθ’ ἐξαλειφθεῖσ’ ὡς ἄγαλμ’ αὖθις
πάλιν αἴσχιον εἶδος ἔλαβον ἀντὶ τοῦ καλοῦ, καὶ τὰς τύχας
μὲν τὰς κακὰς ἃς νῦν ἔχω Ἕλληνες ἐπελάθοντο, τὰς δὲ μὴ
κακὰς ἔσῳζον ὥσπερ τὰς κακὰς σῴζουσί μου. ὅστις μὲν
οὖν ἐς μίαν ἀποβλέπων τύχην πρὸς θεῶν κακοῦται, βαρὺ μέν,
οἰστέον δ’ ὅμως· ἡμεῖς δὲ πολλαῖς συμφοραῖς ἐγκείμεθα.
πρῶτον μὲν οὐκ οὖσ’ ἄδικος, εἰμὶ δυσκλεής· καὶ τοῦτο
μεῖζον τῆς ἀληθείας κακόν, ὅστις τὰ μὴ προσόντα κέκτηται
κακά. ἔπειτα πατρίδος θεοί μ’ ἀφιδρύσαντο γῆς ἐς βάρβαρ’
ἤθη, καὶ φίλων τητωμένη δούλη καθέστηκ’ οὖσ’ ἐλευθέρων
ἄπο· τὰ βαρβάρων γὰρ δοῦλα πάντα πλὴν ἑνός. ἄγκυρα δ’ ἥ
μου τὰς τύχας ὤχει μόνη, πόσιν ποθ’ ἥξειν καί μ’ ἀπαλλάξειν
κακῶν — οὗτος τέθνηκεν, οὗτος οὐκέτ’ ἔστι δή. μήτηρ δ’
ὄλωλε, καὶ φονεὺς αὐτῆς ἐγώ, ἀδίκως μέν, ἀλλὰ τἄδικον
τοῦτ’ ἔστ’ ἐμόν· ὃ δ’ ἀγλάισμα δωμάτων ἐμοῦ τ’ ἔφυ,
θυγάτηρ ἄνανδρος πολιὰ παρθενεύεται· τὼ τοῦ Διὸς δὲ λεγομένω
Διοσκόρω οὐκ ἐστόν. ἀλλὰ πάντ’ ἔχουσα δυστυχῆ τοῖς
πράγμασιν τέθνηκα, τοῖς δ’ ἔργοισιν οὔ. τὸ δ’ ἔσχατον
τοῦτ’, εἰ μόλοιμεν ἐς πάτραν, κλῄθροις ἂν εἰργοίμεσθα —
τὴν ὑπ’ Ἰλίῳ δοκοῦντες Ἑλένην Μενέλεώ μ’ ἐλθεῖν μέτα. εἰ
μὲν γὰρ ἔζη πόσις, ἀνεγνώσθημεν ἂν ἐλθόντες, ἃ φανέρ’
ἦν μόνοις, ἐς ξύμβολα. νῦν δ’ οὔτε τοῦτ’ ἔστ’ οὔτε μὴ
σωθῇ ποτε. τί δῆτ’ ἔτι ζῶ; τίν’ ὑπολείπομαι τύχην; γάμους
ἑλομένη τῶν κακῶν ὑπαλλαγάς, μετ’ ἀνδρὸς οἰκεῖν βαρβάρου
πρὸς πλουσίαν τράπεζαν ἵζουσ’; ἀλλ’ ὅταν πόσις πικρὸς ξυνῇ
γυναικί, καὶ τὸ σῶμ’ ἐστιν πικρόν. θανεῖν κράτιστον· πῶς
θάνοιμ’ ἂν οὐ καλῶς; [ἀσχήμονες μὲν ἀγχόναι μετάρσιοι, κἀν
τοῖσι δούλοις δυσπρεπὲς νομίζεται· σφαγαὶ δ’ ἔχουσιν εὐγενές
τι καὶ καλόν, σμικρὸν δ’ ὁ καιρὸς σάρκ’ ἀπαλλάξαι βίου.] ἐς
γὰρ τοσοῦτον ἤλθομεν βάθος κακῶν· αἱ μὲν γὰρ ἄλλαι διὰ τὸ
κάλλος εὐτυχεῖς γυναῖκες, ἡμᾶς δ’ αὐτὸ τοῦτ’ ἀπώλεσεν.
Ἑλένη, τὸν ἐλθόνθ’, ὅστις ἐστὶν ὁ ξένος, μὴ πάντ’ ἀληθῆ
δοξάσῃς εἰρηκέναι. καὶ μὴν σαφῶς γ’ ἔλεξ’ ὀλωλέναι πόσιν.
πόλλ’ ἂν γένοιτο καὶ διὰ ψευδῶν ἔπη. καὶ τἄμπαλίν γε
τῶνδ’ ἀληθείᾳ σαφῆ. ἐς ξυμφορὰν γὰρ ἀντὶ τἀγαθοῦ φέρῃ.
φόβος γὰρ ἐς τὸ δεῖμα περιβαλών μ’ ἄγει. πῶς δ’ εὐμενείας
τοισίδ’ ἐν δόμοις ἔχεις; πάντες φίλοι μοι πλὴν ὁ θηρεύων
γάμους. οἶσθ’ οὖν ὃ δρᾶσον; μνήματος λιποῦσ’ ἕδραν — ἐς
ποῖον ἕρπεις μῦθον ἢ παραίνεσιν; ἐλθοῦσ’ ἐς οἴκους, ἣ
τὰ πάντ’ ἐπίσταται, τῆς ποντίας Νηρῇδος ἐκγόνου κόρης,
πυθοῦ πόσιν σὸν Θεονόης, εἴτ’ ἔστ’ ἔτι εἴτ’ ἐκλέλοιπε
φέγγος· ἐκμαθοῦσα δ’ εὖ πρὸς τὰς τύχας τὸ χάρμα τοὺς γόους
τ’ ἔχε. πρὶν δ’ οὐδὲν ὀρθῶς εἰδέναι, τί σοι πλέον
λυπουμένῃ γένοιτ’ ἄν; ἀλλ’ ἐμοὶ πιθοῦ· τάφον λιποῦσα τόνδε
σύμμειξον κόρῃ· ὅθενπερ εἴσῃ πάντα τἀληθῆ μαθεῖν ἔχουσ’
ἐν οἴκοις τοῖσδε, τί βλέπεις πρόσω; θέλω δὲ κἀγὼ σοὶ
συνεισελθεῖν δόμους καὶ συμπυθέσθαι παρθένου θεσπίσματα·
γυναῖκα γὰρ δὴ συμπονεῖν γυναικὶ χρή. φίλαι, λόγους
ἐδεξάμαν· βᾶτε βᾶτε δ’ ἐς δόμους, ἀγῶνας ἐντὸς οἴκων ὡς
πύθησθε τοὺς ἐμούς. θέλουσαν οὐ μόλις καλεῖς. ἰὼ μέλεος
ἁμέρα. τίν’ ἄρα τάλαινα τίνα δακρυό‐ εντα λόγον ἀκούσομαι;
μὴ πρόμαντις ἀλγέων προλάμβαν’, ὦ φίλα, γόους. τί μοι πόσις
μέλεος ἔτλα; πότερα δέρκεται φάος τέθριππά θ’ ἁλίου
κέλευθά τ’ ἀστέρων, ἢ ’ν νέκυσι κατὰ χθονὸς τὰν χρόνιον
ἔχει τύχαν; ἐς τὸ φέρτερον τίθει τὸ μέλλον, ὅ τι
γενήσεται. σὲ γὰρ ἐκάλεσα, σὲ δὲ κατόμοσα, τὸν ὑδρόεντι
δόνακι χλωρὸν Εὐρώταν, θανόντος εἰ βάξις ἔτυμος ἀνδρὸς
ἅδε μοι — τί τάδ’ ἀσύνετα; — φόνιον αἰώρημα διὰ δέρης
ὀρέξομαι, ἢ ξιφοκτόνον δίωγμα λαιμορρύτου σφαγᾶς αὐτοσίδαρον
ἔσω πελάσω διὰ σαρκὸς ἅμιλλαν, θῦμα τριζύγοις θεαῖσι τῷ τε
σήραγγας Ἰδαί ας ἐνίζοντι Πριαμί δᾳ ποτ’ ἀμφὶ βουστάθμους.
ἄλλοσ’ ἀποτροπὰ κακῶν γένοιτο, τὸ δὲ σὸν εὐτυχές. ἰὼ
Τροία τάλαινα, δῑ ἔργ’ ἄνεργ’ ὄλλυσαι μέλεά τ’ ἔτλας· τὰ
δ’ ἐμὰ δῶρα Κύπριδος ἔτεκε πολὺ μὲν αἷμα, πολὺ δὲ
δάκρυον· ἄχεά τ’ ἄχεσι, δάκρυα δάκρυσιν ἔλαβε, πάθεα. . . .
ματέρες τε παῖδας ὄλεσαν, ἀπὸ δὲ παρθένοι κόμας ἔθεντο
σύγγονοι νεκρῶν Σκαμάνδριον ἀμφὶ Φρύγιον οἶδμα. βοὰν βοὰν δ’
Ἑλλὰς κελάδησε κἀνοτότυξεν, ἐπὶ δὲ κρατὶ χέρας ἔθηκεν,
ὄνυχι δ’ ἁπαλόχροα γένυν δεῦσε φονίαισι πλαγαῖς. ὦ μάκαρ
Ἀρκαδίᾳ ποτὲ παρθένε Καλλιστοῖ, Διὸς ἃ λεχέων ἐπέβας
τετραβάμοσι γυίοις, ὡς πολὺ ματρὸς ἐμᾶς ἔλαχες πλέον, ἁ
μορφᾷ θηρῶν λαχνογυίων — ὄμματι λάβρῷ σχῆμα λεαίνης —
ἐξαλλάξασ’ ἄχθεα λύπης· ἅν τέ ποτ’ Ἄρτεμις ἐξεχορεύσατο
χρυσοκέρατ’ ἔλαφον Μέροπος Τιτανίδα κούραν καλλοσύνας ἕνεκεν·
τὸ δ’ ἐμὸν δέμας ὤλεσεν ὤλεσε πέργαμα Δαρδανίας ὀλομένους
τ’ Ἀχαιούς. ὦ τὰς τεθρίππους Οἰνομάῳ Πῖσαν κάτα Πέλοψ
ἁμίλλας ἐξαμιλληθείς ποτε, εἴθ’ ὤφελες τόθ’, ἡνίκ’ ἔρανον
εἰς θεοὺς πεισθεὶς ἐποίεις, ἐν θεοῖς λιπεῖν βίον, πρὶν τὸν
ἐμὸν Ἀτρέα πατέρα γεννῆσαί ποτε, ὃς ἐξέφυσεν Ἀερόπης
λέκτρων ἄπο Ἀγαμέμνον’ ἐμέ τε Μενέλεων, κλεινὸν ζυγόν·
πλεῖστον γὰρ οἶμαι — καὶ τόδ’ οὐ κόμπῳ λέγω — στράτευμα
κώπῃ διορίσαι Τροίαν ἔπι, τύραννος οὐδὲν πρὸς βίαν
στρατηλατῶν, ἑκοῦσι δ’ ἄρξας Ἑλλάδος νεανίαις. καὶ τοὺς μὲν
οὐκέτ’ ὄντας ἀριθμῆσαι πάρα, τοὺς δ’ ἐκ θαλάσσης ἀσμένους
πεφευγότας, νεκρῶν φέροντας ὀνόματ’ εἰς οἴκους πάλιν. ἐγὼ
δ’ ἐπ’ οἶδμα πόντιον γλαυκῆς ἁλὸς τλήμων ἀλῶμαι χρόνον
ὅσονπερ Ἰλίου πύργους ἔπερσα, κἀς πάτραν χρῄζων μολεῖν
οὐκ ἀξιοῦμαι τοῦδε πρὸς θεῶν τυχεῖν. Λιβύης τ’ ἐρήμους
ἀξένους τ’ ἐπιδρομὰς πέπλευκα πάσας· χὥταν ἐγγὺς ὦ
πάτρας, πάλιν μ’ ἀπωθεῖ πνεῦμα, κοὔποτ’ οὔριον ἐσῆλθε
λαῖφος ὥστε μ’ ἐς πάτραν μολεῖν. καὶ νῦν τάλας ναυαγὸς
ἀπολέσας φίλους ἐξέπεσον ἐς γῆν τήνδε· ναῦς δὲ πρὸς πέτρας
πολλοὺς ἀριθμοὺς ἄγνυται ναυαγίων. τρόπις δ’ ἐλείφθη
ποικίλων ἁρμοσμάτων, ἐφ’ ἧς ἐσώθην μόλις ἀνελπίστῳ τύχῃ
Ἑλένη τε, Τροίας ἣν ἀποσπάσας ἔχω. ὄνομα δὲ χώρας ἥτις
ἥδε καὶ λεὼς οὐκ οἶδα· ὄχλον γὰρ ἐσπεσεῖν ᾐσχυνόμην
ὥσθ’ ἱστορῆσαι, τὰς ἐμὰς δυσχλαινίας κρύπτων ὑπ’ αἰδοῦς
τῆς τύχης. ὅταν δ’ ἀνὴρ πράξῃ κακῶς ὑψηλός, εἰς ἀηθίαν
πίπτει κακίω τοῦ πάλαι δυσδαίμονος. χρεία δὲ τείρει μ’· οὔτε
γὰρ σῖτος πάρα οὔτ’ ἀμφὶ χρῶτ’ ἐσθῆτες· αὐτὰ δ’ εἰκάσαι
πάρεστι ναὸς ἐκβόλοις ἃ ἀμπίσχομαι. πέπλους δὲ τοὺς πρὶν
λαμπρά τ’ ἀμφιβλήματα χλιδάς τε πόντος ἥρπασ’· ἐν δ’ ἄντρου
μυχοῖς κρύψας γυναῖκα τὴν κακῶν πάντων ἐμοὶ ἄρξασαν ἥκω
τούς τε περιλελειμμένους φίλων φυλάσσειν τἄμ’ ἀναγκάσας λέχη.
μόνος δὲ νοστῶ, τοῖς ἐκεῖ ζητῶν φίλοις τὰ πρόσφορ’ ἤν πως
ἐξερευνήσας λάβω. ἰδὼν δὲ δῶμα περιφερὲς θριγκοῖς τόδε
πύλας τε σεμνὰς ἀνδρὸς ὀλβίου τινός, προσῆλθον· ἐλπὶς δ’
ἔκ γε πλουσίων δόμων λαβεῖν τι ναύταις· ἐκ δὲ μὴ ἐχόντων
βίον — οὐδ’ εἰ θέλοιεν, ὠφελεῖν ἔχοιεν ἄν. ὠή· τίς ἂν
πυλωρὸς ἐκ δόμων μόλοι, ὅστις διαγγείλειε τἄμ’ ἔσω κακά;
τίς πρὸς πύλαισιν; οὐκ ἀπαλλάξῃ δόμων καὶ μὴ πρὸς
αὐλείοισιν ἑστηκὼς πύλαις ὄχλον παρέξεις δεσπόταις; ἢ
κατθανῇ Ἕλλην πεφυκώς, οἷσιν οὐκ ἐπιστροφαί. ὦ γραῖα,
ταὐτὰ ταῦτ’ ἔπη κἄλλως λέγειν ἔξεστι, πείσομαι γάρ· ἀλλ’
ἄνες λόγον. ἄπελθ’· ἐμοὶ γὰρ τοῦτο πρόσκειται, ξένε,
μηδένα πελάζειν τοισίδ’ Ἑλλήνων δόμοις. ἆ· μὴ προσείλει
χεῖρα μηδ’ ὤθει βίᾳ. πείθῃ γὰρ οὐδὲν ὧν λέγω, σὺ δ’
αἴτιος. ἄγγειλον εἴσω δεσπόταισι τοῖσι σοῖς. . . . πικρῶς
ἄρ’ οἶμαί γ’ ἀγγελεῖν τοὺς σοὺς λόγους. ναυαγὸς ἥκω
ξένος, ἀσύλητον γένος. οἶκον πρὸς ἄλλον νύν τιν’ ἀντὶ
τοῦδ’ ἴθι. οὔκ, ἀλλ’ ἔσω πάρειμι· καὶ σύ μοι πιθοῦ.
ὀχληρὸς ἴσθ’ ὤν· καὶ τάχ’ ὠσθήσῃ βίᾳ. αἰαῖ· τὰ κλεινὰ
ποῦ ’στί μοι στρατεύματα; οὐκοῦν ἐκεῖ που σεμνὸς ἦσθ’, οὐκ
ἐνθάδε. ὦ δαῖμον, ὡς ἀνάξῑ ἠτιμώμεθα. τί βλέφαρα τέγγεις
δάκρυσι; πρὸς τίν’ οἰκτρὸς εἶ; πρὸς τὰς πάροιθεν συμφορὰς
εὐδαίμονας. οὔκουν ἀπελθὼν δάκρυα σοῖς δώσεις φίλοις; τίς
δ’ ἥδε χώρα; τοῦ δὲ βασίλειοι δόμοι; Πρωτεὺς τάδ’ οἰκεῖ
δώματ’, Αἴγυπτος δὲ γῆ. Αἴγυπτος; ὦ δύστηνος, οἷ πέπλευκ’
ἄρα. τί δὴ τὸ Νείλου μεμπτόν ἐστί σοι γάνος; οὐ τοῦτ’
ἐμέμφθην· τὰς ἐμὰς στένω τύχας. πολλοὶ κακῶς πράσσουσιν, οὐ
σὺ δὴ μόνος. ἔστ’ οὖν ἐν οἴκοις ὅντιν’ ὀνομάζεις ἄναξ;
τόδ’ ἐστὶν αὐτοῦ μνῆμα, παῖς δ’ ἄρχει χθονός. ποῦ δῆτ’
ἂν εἴη; πότερον ἐκτὸς ἢ ’ν δόμοις; οὐκ ἔνδον· Ἕλλησιν
δὲ πολεμιώτατος. τίν’ αἰτίαν σχὼν ἧς ἐπηυρόμην ἐγώ;
Ἑλένη κατ’ οἴκους ἐστὶ τούσδ’ ἡ τοῦ Διός. πῶς φῄς; τίν’
εἶπας μῦθον; αὖθίς μοι φράσον. ἡ Τυνδαρὶς παῖς, ἣ κατὰ
Σπάρτην ποτ’ ἦν. πόθεν μολοῦσα; τίνα τὸ πρᾶγμ’ ἔχει λόγον;
Λακεδαίμονος γῆς δεῦρο νοστήσασ’ ἄπο. πότε; οὔ τί που
λελῄσμεθ’ ἐξ ἄντρων λέχος; πρὶν τοὺς Ἀχαιούς, ὦ ξέν’, ἐς
Τροίαν μολεῖν. ἀλλ’ ἕρπ’ ἀπ’ οἴκων· ἔστι γάρ τις ἐν
δόμοις τύχη, τύραννος ᾗ ταράσσεται δόμος. καιρὸν γὰρ
οὐδέν’ ἦλθες· ἢν δὲ δεσπότης λάβῃ σε, θάνατος ξένιά σοι
γενήσεται. εὔνους γάρ εἰμ’ Ἕλλησιν, οὐχ ὅσον πικροὺς
λόγους ἔδωκα δεσπότην φοβουμένη. τί φῶ; τί λέξω; συμφορὰς
γὰρ ἀθλίας ἐκ τῶν πάροιθεν τὰς παρεστώσας κλύω, εἰ τὴν μὲν
αἱρεθεῖσαν ἐκ Τροίας ἄγων ἥκω δάμαρτα καὶ κατ’ ἄντρα
σῴζεται, ὄνομα δὲ ταὐτὸν τῆς ἐμῆς ἔχουσά τις δάμαρτος
ἄλλη τοισίδ’ ἐνναίει δόμοις. Διὸς δ’ ἔλεξε παῖδά νιν
πεφυκέναι. ἀλλ’ ἦ τις ἔστι Ζηνὸς ὄνομ’ ἔχων ἀνὴρ Νείλου
παρ’ ὄχθας; εἷς γὰρ ὅ γε κατ’ οὐρανόν. Σπάρτη δὲ ποῦ γῆς
ἐστι πλὴν ἵνα ῥοαὶ τοῦ καλλιδόνακός εἰσιν Εὐρώτα μόνον;
ἁπλοῦν δὲ Τυνδάρειον ὄνομα κλῄζεται. Λακεδαίμονος δὲ γαῖα
τίς ξυνώνυμος Τροίας τε; ἐγὼ μὲν οὐκ ἔχω τί χρὴ λέγειν.
πολλοὶ γάρ, ὡς εἴξασιν, ἐν πολλῇ χθονὶ ὀνόματα ταὔτ’
ἔχουσι καὶ πόλις πόλει γυνὴ γυναικί τ’· οὐδὲν οὖν
θαυμαστέον. οὐδ’ αὖ τὸ δεινὸν προσπόλου φευξούμεθα· ἀνὴρ
γὰρ οὐδεὶς ὧδε βάρβαρος φρένας, ὃς ὄνομ’ ἀκούσας τοὐμὸν
οὐ δώσει βοράν. κλεινὸν τὸ Τροίας πῦρ ἐγώ θ’ ὃς ἧψά νιν,
Μενέλαος, οὐκ ἄγνωστος ἐν πάσῃ χθονί. δόμων ἄνακτα
προσμενῶ· δισσὰς δέ μοι ἔχει φυλάξεις· ἢν μὲν ὠμόφρων τις
ᾖ, κρύψας ἐμαυτὸν εἶμι πρὸς ναυάγια· ἢν δ’ ἐνδιδῷ τι
μαλθακόν, τὰ πρόσφορα τῆς νῦν παρούσης συμφορᾶς αἰτήσομαι.
κακῶν μὲν ἡμῖν ἔσχατον τοῖς ἀθλίοις, ἄλλους τυράννους
αὐτὸν ὄντα βασιλέα βίον προσαιτεῖν· ἀλλ’ ἀναγκαίως ἔχει.
λόγος γάρ ἐστιν οὐκ ἐμός, σοφὸν δ’ ἔπος, δεινῆς ἀνάγκης
οὐδὲν ἰσχύειν πλέον. ἤκουσα τᾶς θεσπιῳδοῦ κόρας, ἃ
χρῄζουσ’ ἐφάνη τυράννοις δόμοις, ὡς Μενέλαος οὔ πω
μελαμφαὲς οἴχεται δῑ ἔρεβος χθονὶ κρυφθείς, ἀλλ’ ἔτι κατ’
οἶδμ’ ἅλιον τρυχόμενος οὔπω λιμένων ψαύσειεν πατρίας γᾶς,
ἀλατείᾳ βιότου ταλαίφρων, ἄφιλος φίλων, παντοδαπᾶς † ἐπὶ
γᾶς † πόδα χριμπτόμενος εἰναλίῳ κώπᾳ Τρῳάδος ἐκ γᾶς. ἥδ’
αὖ τάφου τοῦδ’ εἰς ἕδρας ἐγὼ πάλιν στείχω, μαθοῦσα
Θεονόης φίλους λόγους, ἣ πάντ’ ἀληθῶς οἶδε· φησὶ δ’ ἐν
φάει πόσιν τὸν ἁμὸν ζῶντα φέγγος εἰσορᾶν, πορθμοὺς δ’
ἀλᾶσθαι μυρίους πεπλωκότα ἐκεῖσε κἀκεῖσ’ οὐδ’ ἀγύμναστον
πλάνοις, ἥξειν <δ’> ὅταν δὴ πημάτων λάβῃ τέλος. ἓν δ’ οὐκ
ἔλεξεν, εἰ μολὼν σωθήσεται. ἐγὼ δ’ ἀπέστην τοῦτ’ ἐρωτῆσαι
σαφῶς, ἡσθεῖσ’ ἐπεί νιν εἶπέ μοι σεσῳσμένον. ἐγγὺς δέ
νίν που τῆσδ’ ἔφασκ’ εἶναι χθονός, ναυαγὸν ἐκπεσόντα σὺν
παύροις φίλοις. ὤμοι, πόθ’ ἥξεις; ὡς ποθεινὸς ἂν μόλοις.
ἔα, τίς οὗτος; οὔ τί που κρυπτεύομαι Πρωτέως ἀσέπτου
παιδὸς ἐκ βουλευμάτων; οὐχ ὡς δρομαία πῶλος ἢ Βάκχη θεοῦ
τάφῳ ξυνάψω κῶλον; ἄγριος δέ τις μορφὴν ὅδ’ ἐστίν, ὅς με
θηρᾶται λαβεῖν. σὲ τὴν ὄρεγμα δεινὸν ἡμιλλημένην τύμβου ’πὶ
κρηπῖδ’ ἐμπύρους τ’ ὀρθοστάτας, μεῖνον· τί φεύγεις; ὡς δέμας
δείξασα σὸν ἔκπληξιν ἡμῖν ἀφασίαν τε προστίθης. ἀδικούμεθ’,
ὦ γυναῖκες· εἰργόμεσθα γὰρ τάφου πρὸς ἀνδρὸς τοῦδε, καί μ’
ἑλὼν θέλει δοῦναι τυράννοις ὧν ἐφεύγομεν γάμους. οὐ
κλῶπές ἐσμεν, οὐχ ὑπηρέται κακῶν. καὶ μὴν στολήν γ’
ἄμορφον ἀμφὶ σῶμ’ ἔχεις. στῆσον, φόβου μεθεῖσα, λαιψηρὸν
πόδα. ἵστημ’, ἐπεί γε τοῦδ’ ἐφάπτομαι τόπου. τίς εἶ; τίν’
ὄψιν σήν, γύναι, προσδέρκομαι; σὺ δ’ εἶ τίς; αὑτὸς γὰρ σὲ
κἄμ’ ἔχει λόγος. οὐπώποτ’ εἶδον προσφερέστερον δέμας. ὦ
θεοί· θεὸς γὰρ καὶ τὸ γιγνώσκειν φίλους. Ἑλληνὶς εἶ τις ἢ
ἐπιχωρία γυνή;> Ἑλληνίς· ἀλλὰ καὶ τὸ σὸν θέλω μαθεῖν.
Ἑλένῃ σ’ ὁμοίαν δὴ μάλιστ’ εἶδον, γύναι. ἐγὼ δὲ
Μενέλεῴ γε σέ· οὐδ’ ἔχω τί φῶ. ἔγνως γὰρ ὀρθῶς ἄνδρα
δυστυχέστατον. ὦ χρόνιος ἐλθὼν σῆς δάμαρτος ἐς χέρας. ποίας
δάμαρτος; μὴ θίγῃς ἐμῶν πέπλων. ἥν σοι δίδωσι Τυνδάρεως,
ἐμὸς πατήρ. ὦ φωσφόρ’ Ἑκάτη, πέμπε φάσματ’ εὐμενῆ. οὐ
νυκτίφαντον πρόπολον Ἐνοδίας μ’ ὁρᾷς. οὐ μὴν γυναικῶν γ’
εἷς δυοῖν ἔφυν πόσις. ποίων δὲ λέκτρων δεσπότης ἄλλων
ἔφυς; ἣν ἄντρα κεύθει κἀκ Φρυγῶν κομίζομαι. οὐκ ἔστιν
ἄλλη σή τις ἀντ’ ἐμοῦ γυνή. οὔ που φρονῶ μὲν εὖ, τὸ δ’
ὄμμα μου νοσεῖ; οὐ γάρ με λεύσσων σὴν δάμαρθ’ ὁρᾶν δοκεῖς;
τὸ σῶμ’ ὅμοιον, τὸ δὲ σαφές μ’ ἀποστερεῖ. σκέψαι· τί
σοὐνδεῖ; τίς δὲ σοῦ σοφώτερος; ἔοικας· οὔτοι τοῦτό γ’
ἐξαρνήσομαι. τίς οὖν διδάξει σ’ ἄλλος ἢ τὰ σ’ ὄμματα;
ἐκεῖ νοσοῦμεν, ὅτι δάμαρτ’ ἄλλην ἔχω. οὐκ ἦλθον ἐς γῆν
Τρῳάδ’, ἀλλ’ εἴδωλον ἦν. καὶ τίς βλέποντα σώματ’
ἐξεργάζεται; αἰθήρ, ὅθεν σὺ θεοπόνητ’ ἔχεις λέχη. τίνος
πλάσαντος θεῶν; ἄελπτα γὰρ λέγεις. Ἥρας, διάλλαγμ’, ὡς
Πάρις με μὴ λάβοι. πῶς οὖν ἂν ἐνθάδ’ ἦσθά <τ’> ἐν
Τροίᾳ θ’ ἅμα; τοὔνομα γένοιτ’ ἂν πολλαχοῦ, τὸ σῶμα δ’
οὔ. μέθες με, λύπης ἅλις ἔχων ἐλήλυθα. λείψεις γὰρ ἡμᾶς,
τὰ δὲ κέν’ ἐξάξεις λέχη; καὶ χαῖρέ γ’, Ἑλένῃ προσφερὴς
ὁθούνεκ’ εἶ. ἀπωλόμην· λαβοῦσά σ’ οὐχ ἕξω πόσιν. τοὐκεῖ
με μέγεθος τῶν πόνων πείθει, σὺ δ’ οὔ. οἲ ἐγώ· τίς ἡμῶν
ἐγένετ’ ἀθλιωτέρα; οἱ φίλτατοι λείπουσί μ’ οὐδ’ ἀφίξομαι
Ἕλληνας οὐδὲ πατρίδα τὴν ἐμήν ποτε. Μενέλαε, μαστεύων σε
κιγχάνω μόλις πᾶσαν πλανηθεὶς τήνδε βάρβαρον χθόνα, πεμφθεὶς
ἑταίρων τῶν λελειμμένων ὕπο. τί δ’ ἔστιν; οὔ που βαρβάρων
συλᾶσθ’ ὕπο; θαῦμ’ ἔστ’, ἔλασσον τοὔνομ’ ἢ τὸ πρᾶγμ’
ἔχον. λέγ’· ὡς φέρεις τι τῇδε τῇ σπουδῇ νέον. λέγω
πόνους σε μυρίους τλῆναι μάτην. παλαιὰ θρηνεῖς πήματ’·
ἀγγέλλεις δὲ τί; βέβηκεν ἄλοχος σὴ πρὸς αἰθέρος πτυχὰς
ἀρθεῖσ’ ἄφαντος· οὐρανῷ δὲ κρύπτεται λιποῦσα σεμνὸν
ἄντρον οὗ σφ’ ἐσῴζομεν, τοσόνδε λέξασ’· Ὦ ταλαίπωροι
Φρύγες πάντες τ’ Ἀχαιοί, δῑ ἔμ’ ἐπὶ Σκαμανδρίοις ἀκταῖσιν
Ἥρας μηχαναῖς ἐθνῄσκετε, δοκοῦντες Ἑλένην οὐκ ἔχοντ’
ἔχειν Πάριν. ἐγὼ δ’, ἐπειδὴ χρόνον ἔμειν’ ὅσον με χρῆν,
τὸ μόρσιμον σῴσασα, πατέρ’ ἐς οὐρανὸν ἄπειμι· φήμας δ’ ἡ
τάλαινα Τυνδαρὶς ἄλλως κακὰς ἤκουσεν οὐδὲν αἰτία. ὦ
χαῖρε, Λήδας θύγατερ, ἐνθάδ’ ἦσθ’ ἄρα; ἐγὼ δέ σ’ ἄστρων
ὡς βεβηκυῖαν μυχοὺς ἤγγελλον εἰδὼς οὐδὲν ὡς ὑπόπτερον
δέμας φοροίης. οὐκ ἐῶ σε κερτομεῖν ἡμᾶς τόδ’ αὖθις, ὡς
ἄδην ἐν Ἰλίῳ πόνους παρεῖχες σῷ πόσει καὶ συμμάχοις.
τοῦτ’ ἔστ’ ἐκεῖνο· ξυμβεβᾶσιν οἱ λόγοι οἱ τῆσδ’ ἀληθεῖς.
ὦ ποθεινὸς ἡμέρα, ἥ σ’ εἰς ἐμὰς ἔδωκεν ὠλένας λαβεῖν.
ὦ φίλτατ’ ἀνδρῶν Μενέλεως, ὁ μὲν χρόνος παλαιός, ἡ δὲ
τέρψις ἀρτίως πάρα. ἔλαβον ἀσμένα πόσιν ἐμόν, φίλαι, περί
τ’ ἐπέτασα χέρα φίλιον ἐν μακρᾷ φλογὶ φαεσφόρῳ. κἀγὼ σέ·
πολλοὺς δ’ ἐν μέσῳ λόγους ἔχων οὐκ οἶδ’ ὁποίου πρῶτον
ἄρξωμαι τὰ νῦν. γέγηθα, κρατὶ δ’ ὀρθίους ἐθείρας
ἀνεπτέρωκα καὶ δάκρυ σταλάσσω, περὶ δὲ γυῖα χέρας ἔβαλον,
ἡδονάν, ὦ πόσις, ὡς λάβω. ὦ φιλτάτη πρόσοψις, οὐκ
ἐμέμφθην· ἔχω τὰ τῆς Διός τε λέκτρα Λήδας θ’, ἃν ὑπὸ
λαμπάδων κόροι λεύκιπποι ξυνομαίμονες ὤλβισαν ὤλβισαν τὸ
πρόσθεν, ἐκ δόμων δὲ νοσφίσας σ’ ἐμοῦ πρὸς ἄλλαν ἐλαύνει
θεὸς συμφορὰν τᾶσδε κρείσσω. τὸ κακὸν δ’ ἀγαθὸν σέ τε κἀμὲ
συνάγαγε, πόσιν χρόνιον, ἀλλ’ ὅμως ὀναίμαν τύχας. ὄναιο
δῆτα. ταὐτὰ δὴ ξυνεύχομαι· δυοῖν γὰρ ὄντοιν οὐχ ὃ μὲν
τλήμων, ὃ δ’ οὔ. φίλαι φίλαι, τὰ πάρος οὐκέτι στένομεν
οὐδ’ ἀλγῶ. πόσιν ἐμὸν ἔχομεν [ἔχομεν,] ὃν [ἔμενον]
ἔμενον ἐκ Τροίας πολυετῆ μολεῖν. ἔχεις, ἐγώ τε σέ· ἡλίους
δὲ μυρίους μόλις διελθὼν ᾐσθόμην τὰ τῆς θεοῦ. ἐμὰ δὲ
χαρμονὰ δάκρυα· πλέον ἔχει χάριτος ἢ λύπας. τί φῶ; τίς
ἂν τάδ’ ἤλπισεν βροτῶν ποτε; ἀδόκητον ἔχω σε πρὸς
στέρνοις. κἀγὼ σὲ τὴν δοκοῦσαν Ἰδαίαν πόλιν μολεῖν Ἰλίου
τε μελέους πύργους. πρὸς θεῶν, δόμων πῶς τῶν ἐμῶν
ἀπεστάλης; ἒ ἔ· πικρὰς ἐς ἀρχὰς βαίνεις, ἒ ἔ· πικρὰν
δ’ ἐρευνᾷς φάτιν. λέγ’· ὡς ἀκουστὰ πάντα δῶρα δαιμόνων.
ἀπέπτυσα μὲν λόγον, οἷον οἷον ἐσοίσομαι. ὅμως δὲ λέξον·
ἡδύ τοι μόχθων κλύειν. οὐκ ἐπὶ βαρβάρου λέκτρα νεανία
πετομένας κώπας, πετομένου δ’ ἔρωτος ἀδίκων γάμων . . τίς
<γάρ> σε δαίμων ἢ πότμος συλᾷ πάτρας; ὁ Διὸς ὁ Διός, ὦ
πόσι, παῖς μ’ . . . ἐπέλασεν Νείλῳ. θαυμαστά· τοῦ πέμψαντος;
ὦ δεινοὶ λόγοι. κατεδάκρυσα καὶ βλέφαρον ὑγραίνω δάκρυσιν·
ἁ Διός μ’ ἄλοχος ὤλεσεν. Ἥρα; τί νῷν χρῄζουσα προσθεῖναι
κακόν; ὤμοι ἐμῶν δεινῶν, λουτρῶν καὶ κρηνῶν, ἵνα θεαὶ
μορφὰν ἐφαίδρυναν, ἔνθεν ἔμολεν κρίσις. τὰ δ’ ἐς κρίσιν σοι
τῶνδ’ ἔθηχ’ Ἥρα κακῶν — ; Πάριν ὡς ἀφέλοιτο — πῶς; αὔδα.
Κύπρις ᾧ μ’ ἐπένευσεν — ὦ τλᾶμον. τλάμων, τλάμων· ὧδ’
ἐπέλασ’ Αἰγύπτῳ. εἶτ’ ἀντέδωκ’ εἴδωλον, ὡς σέθεν κλύω.
τὰ δὲ <σὰ> κατὰ μέλαθρα πάθεα πάθεα, μᾶ‐ τερ, οἲ ’γώ. τί
φῄς; οὐκ ἔστι μάτηρ· ἀγχόνιον δὲ βρόχον δῑ ἐμὰν
κατεδήσατο δυσγάμου αἰσχύναν. ὤμοι· θυγατρὸς δ’ Ἑρμιόνης
ἔστιν βίος; ἄγαμος ἄτεκνος, ὦ πόσι, καταστένει γάμον
ἄγαμον <ἐμόν>. ὦ πᾶν κατ’ ἄκρας δῶμ’ ἐμὸν πέρσας Πάρις,
τάδε καὶ σὲ διώλεσε μυριάδας τε χαλκεόπλων Δαναῶν. ἐμὲ δὲ
πατρίδος ἄπο κακόποτμον ἀραίαν ἔβαλε θεὸς ἀπό <τε> πόλεος
ἀπό τε σέθεν, ὅτε μέλαθρα λέχεά τ’ ἔλιπον — οὐ λιποῦσ’
ἐπ’ αἰσχροῖς γάμοις. εἰ καὶ τὰ λοιπὰ τῆς τύχης εὐδαίμονος
τύχοιτε, πρὸς τὰ πρόσθεν ἀρκέσειεν ἄν. Μενέλαε, κἀμοὶ
πρόσδοτον τῆς ἡδονῆς, ἣν μανθάνω μὲν καὐτός, οὐ σαφῶς δ’
ἔχω. ἀλλ’, ὦ γεραιέ, καὶ σὺ κοινώνει λόγων. οὐχ ἥδε
μόχθων τῶν ἐν Ἰλίῳ βραβεύς; οὐχ ἥδε, πρὸς θεῶν δ’ ἦμεν
ἠπατημένοι, νεφέλης ἄγαλμ’ ἔχοντες ἐν χεροῖν λυγρόν. τί
φῄς; νεφέλης ἄρ’ ἄλλως εἴχομεν πόνους πέρι; Ἥρας τάδ’
ἔργα καὶ θεῶν τρισσῶν ἔρις. ἡ δ’ οὖσ’ ἀληθῶς ἐστιν ἥδε
σὴ δάμαρ; αὕτη· λόγοις [δ’] ἐμοῖσι πίστευσον τάδε. ὦ
θύγατερ, ὁ θεὸς ὡς ἔφυ τι ποικίλον καὶ δυστέκμαρτον. εὖ δέ
πως πάντα στρέφει ἐκεῖσε κἀκεῖσ’ ἀναφέρων· ὃ μὲν πονεῖ,
ὃ δ’ οὐ πονήσας αὖθις ὄλλυται κακῶς, βέβαιον οὐδὲν τῆς
ἀεὶ τύχης ἔχων. σὺ γὰρ πόσις τε σὸς πόνων μετέσχετε, σὺ
μὲν λόγοισιν, ὃ δὲ δορὸς προθυμίᾳ. σπεύδων δ’ ὅτ’ ἔσπευδ’
οὐδὲν εἶχε· νῦν δ’ ἔχει αὐτόματα πράξας τἀγάθ’
εὐτυχέστατα. οὐκ ἄρα γέροντα πατέρα καὶ Διοσκόρω ᾔσχυνας,
οὐδ’ ἔδρασας οἷα κλῄζεται. νῦν ἀνανεοῦμαι τὸν σὸν
ὑμέναιον πάλιν καὶ λαμπάδων μεμνήμεθ’ ἃς τετραόροις ἵπποις
τροχάζων παρέφερον· σὺ δ’ ἐν δίφροις ξὺν τῷδε νύμφη δῶμ’
ἔλειπες ὄλβιον. κακὸς γὰρ ὅστις μὴ σέβει τὰ δεσποτῶν καὶ
ξυγγέγηθε καὶ συνωδίνει κακοῖς. ἐγὼ μὲν εἴην, κεἰ πέφυχ’
ὅμως λάτρις, ἐν τοῖσι γενναίοισιν ἠριθμημένος δούλοισι,
τοὔνομ’ οὐκ ἔχων ἐλεύθερον, τὸν νοῦν δέ· κρεῖσσον γὰρ
τόδ’ ἢ δυοῖν κακοῖν ἕν’ ὄντα χρῆσθαι, τὰς φρένας τ’
ἔχειν κακὰς ἄλλων τ’ ἀκούειν δοῦλον ὄντα τῶν πέλας. ἄγ’,
ὦ γεραιέ, πολλὰ μὲν παρ’ ἀσπίδα μοχθήματ’ ἐξέπλησας
ἐκπονῶν ἐμοί, καὶ νῦν μετασχὼν τῆς ἐμῆς εὐπραξίας
ἄγγειλον ἐλθὼν τοῖς λελειμμένοις φίλοις τάδ’ ὡς ἔχονθ’
ηὕρηκας οἷ τ’ ἐσμὲν τύχης, μένειν τ’ ἐπ’ ἀκταῖς τούς τ’
ἐμοὺς καραδοκεῖν ἀγῶνας οἳ μένουσί μ’, ὡς ἐλπίζομεν, κεἰ
τήνδε πως δυναίμεθ’ ἐκκλέψαι χθονός, φρουρεῖν ὅπως ἂν εἰς
ἓν ἐλθόντες τύχης ἐκ βαρβάρων σωθῶμεν, ἢν δυνώμεθα. ἔσται
τάδ’, ὦναξ. ἀλλά τοι τὰ μάντεων ἐσεῖδον ὡς φαῦλ’ ἐστὶ
καὶ ψευδῶν πλέα. οὐδ’ ἦν ἄρ’ ὑγιὲς οὐδὲν ἐμπύρου φλογὸς
οὐδὲ πτερωτῶν φθέγματ’· εὔηθες δέ τοι τὸ καὶ δοκεῖν
ὄρνιθας ὠφελεῖν βροτούς. Κάλχας γὰρ οὐκ εἶπ’ οὐδ’ ἐσήμηνε
στρατῷ νεφέλης ὑπερθνῄσκοντας εἰσορῶν φίλους οὐδ’ Ἕλενος,
ἀλλὰ πόλις ἀνηρπάσθη μάτην. εἴποις ἄν· Οὕνεχ’ ὁ θεὸς
οὐκ ἠβούλετο; τί δῆτα μαντευόμεθα; τοῖς θεοῖσι χρὴ θύοντας
αἰτεῖν ἀγαθά, μαντείας δ’ ἐᾶν· βίου γὰρ ἄλλως δέλεαρ
ηὑρέθη τόδε, κοὐδεὶς ἐπλούτησ’ ἐμπύροισιν ἀργὸς ὤν·
γνώμη δ’ ἀρίστη μάντις ἥ τ’ εὐβουλία. ἐς ταὐτὸ κἀμοὶ
δόξα μαντειῶν πέρι χωρεῖ γέροντι· τοὺς θεοὺς ἔχων τις ἂν
φίλους ἀρίστην μαντικὴν ἔχοι δόμοις. εἶἑν· τὰ μὲν δὴ
δεῦρ’ ἀεὶ καλῶς ἔχει. ὅπως δ’ ἐσώθης, ὦ τάλας, Τροίας
ἄπο, κέρδος μὲν οὐδὲν εἰδέναι, πόθος δέ τις τὰ τῶν φίλων
φίλοισιν αἰσθέσθαι κακά. ἦ πόλλ’ ἀνήρου μ’ ἑνὶ λόγῳ μιᾷ
θ’ ὁδῷ. τί σοι λέγοιμ’ ἂν τὰς ἐν Αἰγαίῳ φθορὰς τὰ
Ναυπλίου τ’ Εὐβοικὰ πυρπολήματα Κρήτην τε Λιβύης θ’ ἃς
ἐπεστράφην πόλεις, σκοπιάς τε Περσέως; οὐ γὰρ ἐμπλήσαιμί σ’
<ἂν> μύθων, λέγων τ’ ἄν σοι κάκ’ ἀλγοίην ἔτι, πάσχων τ’
ἔκαμνον· δὶς δὲ λυπηθεῖμεν ἄν. κάλλιον εἶπας ἤ σ’
ἀνηρόμην ἐγώ. ἓν δ’ εἰπὲ πάντα παραλιπών, πόσον χρόνον
πόντου ’πὶ νώτοις ἅλιον ἐφθείρου πλάνον; ἐν ναυσὶν ὢν
πρὸς τοῖσιν ἐν Τροίᾳ δέκα ἔτεσι διῆλθον ἑπτὰ περιδρομὰς
ἐτῶν. φεῦ φεῦ· μακρόν γ’ ἔλεξας, ὦ τάλας, χρόνον σωθεὶς δ’
ἐκεῖθεν ἐνθάδ’ ἦλθες ἐς σφαγάς. πῶς φῄς; τί λέξεις; ὥς
μ’ ἀπώλεσας, γύναι. φεῦγ’ ὡς τάχιστα τῆσδ’ ἀπαλλαχθεὶς
χθονός. θανῇ πρὸς ἀνδρὸς οὗ τάδ’ ἐστὶ δώματα. τί χρῆμα
δράσας ἄξιον τῆς συμφορᾶς; ἥκεις ἄελπτος ἐμποδὼν ἐμοῖς
γάμοις. ἦ γὰρ γαμεῖν τις τἄμ’ ἐβουλήθη λέχη; ὕβριν θ’
ὑβρίζειν εἰς ἔμ’, ἣν ἔτλην ἐγώ. ἰδίᾳ σθένων τις ἢ
τυραννεύων χθονός; ὃς γῆς ἀνάσσει τῆσδε Πρωτέως γόνος. τόδ’
ἔστ’ ἐκεῖν’ αἴνιγμ’ ὃ προσπόλου κλύω. ποίοις ἐπιστὰς
βαρβάροις πυλώμασιν; τοῖσδ’, ἔνθεν ὥσπερ πτωχὸς ἐξηλαυνόμην.
οὔ που προσῄτεις βίοτον; ὦ τάλαιν’ ἐγώ. τοὔργον μὲν ἦν
τοῦτ’, ὄνομα δ’ οὐκ εἶχεν τόδε. πάντ’ οἶσθ’ ἄρ’, ὡς
ἔοικας, ἀμφ’ ἐμῶν γάμων. οἶδ’· εἰ δὲ λέκτρα διέφυγες τάδ’
οὐκ ἔχω. ἄθικτον εὐνὴν ἴσθι σοι σεσῳσμένην. τίς τοῦδε
πειθώ; φίλα γάρ, εἰ σαφῆ λέγεις. ὁρᾷς τάφου τοῦδ’ ἀθλίους
ἕδρας ἐμάς; ὁρῶ ταλαίνας στιβάδας, ὧν τί σοὶ μέτα;
ἐνταῦθα λέκτρων ἱκετεύομεν φυγάς. βωμοῦ σπανίζουσ’ ἢ
νόμοισι βαρβάροις; ἐρρύεθ’ ἡμᾶς τοῦτ’ ἴσον ναοῖς θεῶν.
οὐδ’ ἄρα πρὸς οἴκους ναυστολεῖν <σ’> ἔξεστί μοι; ξίφος
μένει σε μᾶλλον ἢ τοὐμὸν λέχος. οὕτως ἂν εἴην
ἀθλιώτατος βροτῶν. μή νυν καταιδοῦ, φεῦγε δ’ ἐκ τῆσδε χθονός.
λιπών σε; Τροίαν ἐξέπερσα σὴν χάριν. κρεῖσσον γὰρ ἤ σε
τἄμ’ ἀποκτεῖναι λέχη. ἄνανδρά γ’ εἶπας Ἰλίου τ’ οὐκ
ἄξια. οὐκ ἂν κτάνοις τύραννον, ὃ σπεύδεις ἴσως. οὕτω
σιδήρῳ τρωτὸν οὐκ ἔχει δέμας; εἴσῃ. τὸ τολμᾶν δ’ ἀδύνατ’
ἀνδρὸς οὐ σοφοῦ. σιγῇ παράσχω δῆτ’ ἐμὰς δῆσαι χέρας; ἐς
ἄπορον ἥκεις· δεῖ δὲ μηχανῆς τινος. δρῶντας γὰρ ἢ μὴ
δρῶντας ἥδιον θανεῖν. μί’ ἔστιν ἐλπίς, ᾗ μόνῃ σωθεῖμεν
ἄν. ὠνητὸς ἢ τολμητὸς ἢ λόγων ὕπο; εἰ μὴ τύραννός <σ’>
ἐκπύθοιτ’ ἀφιγμένον. ἐρεῖ δὲ τίς μ’; οὐ γνώσεταί γ’ ὅς
εἰμ’ ἐγώ. ἔστ’ ἔνδον αὐτῷ ξύμμαχος θεοῖς ἴση. φήμη τις
οἴκων ἐν μυχοῖς ἱδρυμένη; οὔκ, ἀλλ’ ἀδελφή· Θεονόην
καλοῦσί νιν. χρηστήριον μὲν τοὔνομ’· ὅ τι δὲ δρᾷ φράσον.
πάντ’ οἶδ’, ἐρεῖ τε συγγόνῳ παρόντα σε. θνῄσκοιμεν ἄν·
λαθεῖν γὰρ οὐχ οἷόν τέ μοι. ἴσως ἂν ἀναπείσαιμεν
ἱκετεύοντέ νιν — τί χρῆμα δρᾶσαι; τίν’ ὑπάγεις μ’ ἐς
ἐλπίδα; παρόντα γαίᾳ μὴ φράσαι σε συγγόνῳ. πείσαντε δ’ ἐκ
γῆς διορίσαιμεν ἂν πόδα; κοινῇ γ’ ἐκείνῃ ῥᾳδίως, λάθρᾳ
δ’ ἂν οὔ. σὸν ἔργον, ὡς γυναικὶ πρόσφορον γυνή. ὡς οὐκ
ἄχρωστα γόνατ’ ἐμῶν ἕξει χερῶν. φέρ’, ἢν δὲ δὴ νῷν μὴ
ἀποδέξηται λόγους; θανῇ· γαμοῦμαι δ’ ἡ τάλαιν’ ἐγὼ βίᾳ.
προδότις ἂν εἴης· τὴν βίαν σκήψασ’ ἔχεις. ἀλλ’ ἁγνὸν
ὅρκον σὸν κάρα κατώμοσα . . . τί φῄς; θανεῖσθαι; κοὔποτ’
ἀλλάξεις λέχη; ταὐτῷ ξίφει γε· κείσομαι δὲ σοῦ πέλας. ἐπὶ
τοῖσδε τοίνυν δεξιᾶς ἐμῆς θίγε. ψαύω, θανόντος σοῦ τόδ’
ἐκλείψειν φάος. κἀγὼ στερηθεὶς σοῦ τελευτήσειν βίον. πῶς
οὖν θανούμεθ’ ὥστε καὶ δόξαν λαβεῖν; τύμβου ’πὶ νώτῳ σὲ
κτανὼν ἐμὲ κτενῶ. πρῶτον δ’ ἀγῶνα μέγαν ἀγωνιούμεθα λέκτρων
ὑπὲρ σῶν. ὁ δὲ θέλων ἴτω πέλας· τὸ Τρωικὸν γὰρ οὐ
καταισχυνῶ κλέος οὐδ’ Ἑλλάδ’ ἐλθὼν λήψομαι πολὺν ψόγον,
ὅστις Θέτιν μὲν ἐστέρησ’ Ἀχιλλέως, Τελαμωνίου δ’ Αἴαντος
εἰσεῖδον σφαγάς, τὸν Νηλέως τ’ ἄπαιδα· διὰ δὲ τὴν ἐμὴν
οὐκ ἀξιώσω κατθανεῖν δάμαρτ’ ἐγώ; μάλιστά γε· εἰ γάρ εἰσιν
οἱ θεοὶ σοφοί, εὔψυχον ἄνδρα πολεμίων θανόνθ’ ὕπο κούφῃ
καταμπίσχουσιν ἐν τύμβῳ χθονί, κακοὺς δ’ ἐφ’ ἕρμα στερεὸν
ἐκβάλλουσι γῆς. ὦ θεοί, γενέσθω δή ποτ’ εὐτυχὲς γένος τὸ
Ταντάλειον καὶ μεταστήτω κακῶν. οἲ ἐγὼ τάλαινα· τῆς τύχης
γὰρ ὧδ’ ἔχω. Μενέλαε, διαπεπράγμεθ’· ἐκβαίνει δόμων ἡ
θεσπιῳδὸς Θεονόη· κτυπεῖ δόμος κλῄθρων λυθέντων. φεῦγ’·
ἀτὰρ τί φευκτέον; ἀποῦσα γάρ σε καὶ παροῦσ’ ἀφιγμένον
δεῦρ’ οἶδεν· ὦ δύστηνος, ὡς ἀπωλόμην. Τροίας δὲ σωθεὶς
κἀπὸ βαρβάρου χθονὸς ἐς βάρβαρ’ ἐλθὼν φάσγαν’ αὖθις
ἐμπεσῇ. ἡγοῦ σύ μοι φέρουσα λαμπτήρων σέλας θείου δε σεμνὸν
θεσμὸν αἰθέρος μυχούς, ὡς πνεῦμα καθαρὸν οὐρανοῦ δεξώμεθα·
σὺ δ’ αὖ κέλευθον εἴ τις ἔβλαψεν ποδὶ στείβων ἀνοσίῳ,
δὸς καθαρσίῳ φλογί, κροῦσον δὲ πεύκην, ἵνα διεξέλθω, πυρός.
νόμον δὲ τὸν ἐμὸν θεοῖσιν ἀποδοῦσαι πάρος ἐφέστιον φλόγ’
ἐς δόμους κομίζετε. Ἑλένη, τί τἀμὰ — πῶς ἔχει —
θεσπίσματα; ἥκει πόσις σοι Μενέλεως ὅδ’ ἐμφανής, νεῶν
στερηθεὶς τοῦ τε σοῦ μιμήματος. ὦ τλῆμον, οἵους διαφυγὼν
ἦλθες πόνους, οὐδ’ οἶσθα νόστον οἴκαδ’ εἴτ’ αὐτοῦ
μενεῖς· ἔρις γὰρ ἐν θεοῖς σύλλογός τε σοῦ πέρι ἔσται
πάρεδρος Ζηνὶ τῷδ’ ἐν ἤματι. Ἥρα μέν, ἥ σοι δυσμενὴς
πάροιθεν ἦν, νῦν ἐστιν εὔνους κἀς πάτραν σῷσαι θέλει ξὺν
τῇδ’, ἵν’ Ἑλλὰς τοὺς Ἀλεξάνδρου γάμους, δώρημα Κύπριδος,
ψευδονυμφεύτους μάθῃ· Κύπρις δὲ νόστον σὸν διαφθεῖραι θέλει,
ὡς μὴ ’ξελεγχθῇ μηδὲ πριαμένη φανῇ τὸ κάλλος, Ἑλένης
οὕνεκ’, ἀνονήτοις γάμοις. τέλος δ’ ἐφ’ ἡμῖν, εἴθ’, ἃ
βούλεται Κύπρις, λέξασ’ ἀδελφῷ σ’ ἐνθάδ’ ὄντα διολέσω,
εἴτ’ αὖ μεθ’ Ἥρας στᾶσα σὸν σώσω βίον, κρύψασ’ ὁμαίμον’,
ὅς με προστάσσει τάδε εἰπεῖν, ὅταν γῆν τήνδε νοστήσας
τύχῃς. . . . τίς εἶσ’ ἀδελφῷ τόνδε σημανῶν ἐμῷ παρόνθ’,
ὅπως ἂν τοὐμὸν ἀσφαλῶς ἔχῃ; ὦ παρθέν’, ἱκέτις ἀμφὶ
σὸν πίτνω γόνυ καὶ προσκαθίζω θᾶκον οὐκ εὐδαίμονα ὑπέρ τ’
ἐμαυτῆς τοῦδέ θ’, ὃν μόλις ποτὲ λαβοῦσ’ ἐπ’ ἀκμῆς εἰμι
κατθανόντ’ ἰδεῖν· μή μοι κατείπῃς σῷ κασιγνήτῳ πόσιν τόνδ’
εἰς ἐμὰς ἥκοντα φιλτάτας χέρας, σῷσον δέ, λίσσομαί σε·
συγγόνῳ δὲ σῷ τὴν εὐσέβειαν μὴ προδῷς τὴν σήν ποτε,
χάριτας πονηρὰς κἀδίκους ὠνουμένη. μισεῖ γὰρ ὁ θεὸς τὴν
βίαν, τὰ κτητὰ δὲ κτᾶσθαι κελεύει πάντας οὐκ ἐς ἁρπαγάς.
[ἐατέος δ’ ὁ πλοῦτος ἄδικός τις ὤν.] κοινὸς γάρ ἐστιν
οὐρανὸς πᾶσιν βροτοῖς καὶ γαῖ’, ἐν ᾗ χρὴ δώματ’
ἀναπληρουμένους τἀλλότρια μὴ σχεῖν μηδ’ ἀφαιρεῖσθαι βίᾳ.
ἡμᾶς δὲ καιρίως μέν, ἀθλίως δ’ ἐμοί, Ἑρμῆς ἔδωκε πατρὶ
σῷ σῴζειν πόσει τῷδ’ ὃς πάρεστι κἀπολάζυσθαι θέλει. πῶς
οὖν θανὼν ἂν ἀπολάβοι; κεῖνος δὲ πῶς τὰ ζῶντα τοῖς
θανοῦσιν ἀποδοίη ποτ’ ἄν; ἤδη τὰ τοῦ θεοῦ καὶ τὰ τοῦ
πατρὸς σκόπει· πότερον ὁ δαίμων χὡ θανὼν τὰ τῶν πέλας
βούλοιντ’ ἂν ἢ οὐ βούλοιντ’ ἂν ἀποδοῦναι πάλιν; δοκῶ
μέν. οὔκουν χρή σε συγγόνῳ πλέον νέμειν ματαίῳ μᾶλλον ἢ
χρηστῷ πατρί. εἰ δ’ οὖσα μάντις καὶ τὰ θεῖ’ ἡγουμένη τὸ
μὲν δίκαιον τοῦ πατρὸς διαφθερεῖς, τῷ δ’ οὐ δικαίῳ συγγόνῳ
σώσεις χάριν, αἰσχρὸν τὰ μέν σε θεῖα πάντ’ ἐξειδέναι, τά τ’
ὄντα καὶ μέλλοντα, τὰ δὲ δίκαια μή. τήν τ’ ἀθλίαν ἔμ’,
οἷσιν ἔγκειμαι κακοῖς, ῥῦσαι, πάρεργον δοῦσα τοῦτο τῆς
τύχης· Ἑλένην γὰρ οὐδεὶς ὅστις οὐ στυγεῖ βροτῶν· ἣ
κλῄζομαι καθ’ Ἑλλάδ’ ὡς προδοῦσ’ ἐμὸν πόσιν Φρυγῶν ᾤκησα
πολυχρύσους δόμους. ἢν δ’ Ἑλλάδ’ ἔλθω κἀπιβῶ Σπάρτης
<πάλιν>, κλύοντες εἰσιδόντες ὡς τέχναις θεῶν ὤλοντ’, ἐγὼ
δὲ προδότις οὐκ ἄρ’ ἦ φίλων, πάλιν μ’ ἀνάξουσ’ ἐς τὸ
σῶφρον αὖθις αὖ, ἑδνώσομαί τε θυγατέρ’, ἣν οὐδεὶς γαμεῖ,
τὴν δ’ ἐνθάδ’ ἐκλιποῦσ’ ἀλητείαν πικρὰν ὄντων ἐν οἴκοις
χρημάτων ὀνήσομαι. κεἰ μὲν θανὼν ὅδ’ ἐν πυρᾷ κατεσφάγη,
πρόσω σφ’ ἀπόντα δακρύοις ἂν ἠγάπων· νῦν δ’ ὄντα καὶ
σωθέντ’ ἀφαιρεθήσομαι; μὴ δῆτα, παρθέν’, ἀλλά σ’ ἱκετεύω
τόδε· δὸς τὴν χάριν μοι τήνδε καὶ μιμοῦ τρόπους πατρὸς
δικαίου· παισὶ γὰρ κλέος τόδε κάλλιστον, ὅστις ἐκ πατρὸς
χρηστοῦ γεγὼς ἐς ταὐτὸν ἦλθε τοῖς τεκοῦσι τοὺς τρόπους.
οἰκτρὸν μὲν οἱ παρόντες ἐν μέσῳ λόγοι, οἰκτρὰ δὲ καὶ σύ.
τοὺς δὲ Μενέλεω ποθῶ λόγους ἀκοῦσαι τίνας ἐρεῖ ψυχῆς πέρι.
ἐγὼ σὸν οὔτ’ ἂν προσπεσεῖν τλαίην γόνυ οὔτ’ ἂν δακρῦσαι
βλέφαρα· τὴν Τροίαν γὰρ ἂν δειλοὶ γενόμενοι πλεῖστον
αἰσχύνοιμεν ἄν. καίτοι λέγουσιν ὡς πρὸς ἀνδρὸς εὐγενοῦς
ἐν ξυμφοραῖσι δάκρῡ ἀπ’ ὀφθαλμῶν βαλεῖν. ἀλλ’ οὐχὶ τοῦτο
τὸ καλόν, εἰ καλὸν τόδε, αἱρήσομαι ’γὼ πρόσθε τῆς
εὐψυχίας. ἀλλ’, εἰ μὲν ἄνδρα σοι δοκεῖ σῷσαι ξένον
ζητοῦντά γ’ ὀρθῶς ἀπολαβεῖν δάμαρτ’ ἐμήν, ἀπόδος τε καὶ
πρὸς σῷσον· εἰ δὲ μὴ δοκεῖ, ἐγὼ μὲν οὐ νῦν πρῶτον ἀλλὰ
πολλάκις ἄθλιος ἂν εἴην, σὺ δὲ γυνὴ κακὴ φανῇ. ἃ δ’
ἄξῑ ἡμῶν καὶ δίκαῑ ἡγούμεθα καὶ σῆς μάλιστα καρδίας
ἀνθάψεται, λέξω τάδ’ ἀμφὶ μνῆμα σοῦ πατρὸς πόθῳ· Ὦ
γέρον, ὃς οἰκεῖς τόνδε λάινον τάφον, ἀπόδος, ἀπαιτῶ τὴν
ἐμὴν δάμαρτά σε, ἣν Ζεὺς ἔπεμψε δεῦρό σοι σῴζειν ἐμοί.
οἶδ’ οὕνεκ’ ἡμῖν οὔποτ’ ἀποδώσεις θανών· ἀλλ’ ἥδε
πατέρα νέρθεν ἀνακαλούμενον οὐκ ἀξιώσει τὸν πρὶν
εὐκλεέστατον κακῶς ἀκοῦσαι· κυρία γάρ ἐστι νῦν. ὦ νέρτερ’
Ἅιδη, καὶ σὲ σύμμαχον καλῶ, ὃς πόλλ’ ἐδέξω τῆσδ’ ἕκατι
σώματα πεσόντα τὠμῷ φασγάνῳ, μισθὸν δ’ ἔχεις· ἢ νῦν
ἐκείνους ἀπόδος ἐμψύχους πάλιν, ἢ τήνδε πατρὸς εὐσεβοῦς
ἀνάγκασον κρείσσω φανεῖσαν τἀμά γ’ ἀποδοῦναι λέχη. εἰ δ’
ἐμὲ γυναῖκα τὴν ἐμὴν συλήσετε, ἅ σοι παρέλιπεν ἥδε τῶν
λόγων, φράσω. ὅρκοις κεκλῄμεθ’, ὡς μάθῃς, ὦ παρθένε,
πρῶτον μὲν ἐλθεῖν διὰ μάχης σῷ συγγόνῳ κἀκεῖνον ἢ ’μὲ
δεῖ θανεῖν· ἁπλοῦς λόγος. ἢν δ’ ἐς μὲν ἀλκὴν μὴ πόδ’
ἀντιθῇ ποδί, λιμῷ δὲ θηρᾷ τύμβον ἱκετεύοντε νώ, κτανεῖν
δέδοκται τήνδε μοι κἄπειτ’ ἐμὸν πρὸς ἧπαρ ὦσαι δίστομον
ξίφος τόδε τύμβου ’πὶ νώτοις τοῦδ’, ἵν’ αἵματος ῥοαὶ
τάφου καταστάζωσι· κεισόμεσθα δὲ νεκρὼ δύ’ ἑξῆς τῷδ’ ἐπὶ
ξεστῷ τάφῳ, ἀθάνατον ἄλγος σοί, ψόγος δὲ σῷ πατρί. οὐ
γὰρ γαμεῖ τήνδ’ οὔτε σύγγονος σέθεν οὔτ’ ἄλλος οὐδείς·
ἀλλ’ ἐγώ σφ’ ἀπάξομαι, εἰ μὴ πρὸς οἴκους δυνάμεθ’, ἀλλὰ
πρὸς νεκρούς. τί ταῦτα; δακρύοις ἐς τὸ θῆλυ τρεπόμενος
ἐλεινὸς ἦν ἂν μᾶλλον ἢ δραστήριος. κτεῖν’, εἰ δοκεῖ σοι·
δυσκλεᾶς γὰρ οὐ κτενεῖς· μᾶλλόν γε μέντοι τοῖς ἐμοῖς πείθου
λόγοις, ἵν’ ᾖς δικαία καὶ δάμαρτ’ ἐγὼ λάβω. ἐν σοὶ
βραβεύειν, ὦ νεᾶνι, τοὺς λόγους· οὕτω δὲ κρῖνον, ὡς
ἅπασιν ἁνδάνῃς. ἐγὼ πέφυκά τ’ εὐσεβεῖν καὶ βούλομαι,
φιλῶ τ’ ἐμαυτήν, καὶ κλέος τοὐμοῦ πατρὸς οὐκ ἂν μιάναιμ’,
οὐδὲ συγγόνῳ χάριν δοίην ἂν ἐξ ἧς δυσκλεὴς φανήσομαι.
ἔνεστι δ’ ἱερὸν τῆς δίκης ἐμοὶ μέγα ἐν τῇ φύσει· καὶ
τοῦτο Νηρέως πάρα ἔχουσα σῴζειν, Μενέλεως, πειράσομαι. Ἥρᾳ
δ’, ἐπείπερ βούλεταί σ’ εὐεργετεῖν, ἐς ταὐτὸν οἴσω ψῆφον·
ἡ Κύπρις δ’ ἐμοὶ ἵλεως μὲν εἴη, ξυμβέβηκε δ’ οὐδαμοῦ·
πειράσομαι δὲ παρθένος μένειν ἀεί. ἃ δ’ ἀμφὶ τύμβῳ τῷδ’
ὀνειδίζεις πατρί, ἡμῖν ὅδ’ αὑτὸς μῦθος. ἀδικοίημεν ἄν,
εἰ μὴ ἀποδώσω· καὶ γὰρ ἂν κεῖνος βλέπων ἀπέδωκεν ἂν σοὶ
τήνδ’ ἔχειν, ταύτῃ δὲ σέ. καὶ γὰρ τίσις τῶνδ’ ἐστὶ τοῖς
τε νερτέροις καὶ τοῖς ἄνωθεν πᾶσιν ἀνθρώποις· ὁ νοῦς τῶν
κατθανόντων ζῇ μὲν οὔ, γνώμην δ’ ἔχει ἀθάνατον εἰς
ἀθάνατον αἰθέρ’ ἐμπεσών. ὡς οὖν παραινῶ μὴ μακράν,
σιγήσομαι ἅ μου καθικετεύσατ’, οὐδὲ μωρίᾳ ξύμβουλος ἔσομαι
τῇ κασιγνήτου ποτέ. εὐεργετῶ γὰρ κεῖνον οὐ δοκοῦσ’ ὅμως,
ἐκ δυσσεβείας ὅσιον εἰ τίθημί νιν. αὐτοὶ μὲν οὖν ὁδόν
τιν’ ἐξευρίσκετε, ἐγὼ δ’ ἀποστᾶσ’ ἐκποδὼν σιγήσομαι. ἐκ τῶν
θεῶν δ’ ἄρχεσθε χἱκετεύετε τὴν μέν σ’ ἐᾶσαι πατρίδα
νοστῆσαι Κύπριν, Ἥρας δὲ τὴν ἔννοιαν ἐν ταὐτῷ μένειν ἣν
ἐς σὲ καὶ σὸν πόσιν ἔχει σωτηρίας. σὺ δ’, ὦ θανών μοι
πάτερ, ὅσον γ’ ἐγὼ σθένω, οὔποτε κεκλήσῃ δυσσεβὴς ἀντ’
εὐσεβοῦς. οὐδείς ποτ’ εὐτύχησεν ἔκδικος γεγώς, ἐν τῷ
δικαίῳ δ’ ἐλπίδες σωτηρίας. Μενέλαε, πρὸς μὲν παρθένου
σεσῴσμεθα· τοὐνθένδε δὴ σὲ τοὺς λόγους φέροντα χρὴ κοινὴν
ξυνάπτειν μηχανὴν σωτηρίας. ἄκουε δή νυν· χρόνιος εἶ κατὰ
στέγας καὶ συντέθραψαι προσπόλοισι βασιλέως. τί τοῦτ’ ἔλεξας;
ἐσφέρεις γὰρ ἐλπίδας ὡς δή τι δράσων χρηστὸν ἐς κοινόν γε
νῷν. πείσειας ἄν τιν’ οἵτινες τετραζύγων ὄχων ἀνάσσουσ’,
ὥστε νῷν δοῦναι δίφρους; πείσαιμ’ <ἄν>· ἀλλὰ τίνα φυγὴν
φευξούμεθα πεδίων ἄπειροι βαρβάρου τ’ ὄντες χθονός; ἀδύνατον
εἶπας. φέρε, τί δ’, εἰ κρυφθεὶς δόμοις κτάνοιμ’ ἄνακτα
τῷδε διστόμῳ ξίφει; οὐκ ἄν σ’ ἀνάσχοιτ’ οὐδὲ σιγήσειεν
ἂν μέλλοντ’ ἀδελφὴ σύγγονον κατακτενεῖν. ἀλλ’ οὐδὲ μὴν
ναῦς ἔστιν ᾗ σωθεῖμεν ἂν φεύγοντες· ἣν γὰρ εἴχομεν
θάλασσ’ ἔχει. ἄκουσον, ἤν τι καὶ γυνὴ λέξῃ σοφόν. βούλῃ
λέγεσθαι, μὴ θανών, λόγῳ θανεῖν; κακὸς μὲν ὄρνις· εἰ δὲ
κερδανῶ, λέγειν ἕτοιμός εἰμι μὴ θανὼν λόγῳ θανεῖν. καὶ
μὴν γυναικείοις σ’ ἂν οἰκτισαίμεθα κουραῖσι καὶ θρήνοισι
πρὸς τὸν ἀνόσιον. σωτηρίας δὲ τοῦτ’ ἔχει τί νῷν ἄκος;
παλαιότης γὰρ τῷ λόγῳ γ’ ἔνεστί τις. ὡς δὴ θανόντα σ’
ἐνάλιον κενῷ τάφῳ θάψαι τύραννον τῆσδε γῆς αἰτήσομαι. καὶ
δὴ παρεῖκεν· εἶτα πῶς ἄνευ νεὼς σωθησόμεσθα κενοταφοῦντ’
ἐμὸν δέμας; δοῦναι κελεύσω πορθμίδ’, ᾗ καθήσομαι κόσμον
τάφῳ σῷ πελαγίους ἐς ἀγκάλας. ὡς εὖ τόδ’ εἶπας πλὴν
ἕν· εἰ χέρσῳ ταφὰς θεῖναι κελεύσει σ’, οὐδὲν ἡ σκῆψις
φέρει. ἀλλ’ οὐ νομίζειν φήσομεν καθ’ Ἑλλάδα χέρσῳ καλύπτειν
τοὺς θανόντας ἐναλίους. τοῦτ’ αὖ κατορθοῖς· εἶτ’ ἐγὼ
συμπλεύσομαι καὶ συγκαθήσω κόσμον ἐν ταὐτῷ σκάφει. σὲ καὶ
παρεῖναι δεῖ μάλιστα τούς τε σοὺς πλωτῆρας οἵπερ ἔφυγον ἐκ
ναυαγίας. καὶ μὴν ἐάνπερ ναῦν ἐπ’ ἀγκύρας λάβω, ἀνὴρ παρ’
ἄνδρα στήσεται ξιφηφόρος. σὲ χρὴ βραβεύειν πάντα· πόμπιμοι
μόνον λαίφει πνοαὶ γένοιντο καὶ νεὼς δρόμος. ἔσται· πόνους
γὰρ δαίμονες παύσουσί μου. ἀτὰρ θανόντα τοῦ μ’ ἐρεῖς
πεπυσμένη; σοῦ· καὶ μόνος γε φάσκε διαφυγεῖν μόρον Ἀτρέως
πλέων σὺν παιδὶ καὶ θανόνθ’ ὁρᾶν. καὶ μὴν τάδ’ ἀμφίβληστρα
σώματος ῥάκη ξυμμαρτυρήσει ναυτικῶν ἐρειπίων. ἐς καιρὸν
ἦλθε, τότε δ’ ἄκαιρ’ ἀπώλλυτο· τὸ δ’ ἄθλιον κεῖν’ εὐτυχὲς
τάχ’ ἂν πέσοι. πότερα δ’ ἐς οἴκους σοὶ συνεισελθεῖν με χρὴ
ἢ πρὸς τάφῳ τῷδ’ ἥσυχοι καθώμεθα; αὐτοῦ μέν’· ἢν γὰρ
καί τι πλημμελές σε δρᾷ, τάφος σ’ ὅδ’ ἂν ῥύσαιτο φάσγανόν
τε σόν. ἐγὼ δ’ ἐς οἴκους βᾶσα βοστρύχους τεμῶ πέπλων τε
λευκῶν μέλανας ἀνταλλάξομαι παρῇδί τ’ ὄνυχα φόνιον ἐμβαλῶ
χροός. μέγας γὰρ ἁγών, καὶ βλέπω δύο ῥοπάς· ἢ γὰρ θανεῖν
δεῖ μ’, ἢν ἁλῶ τεχνωμένη, ἢ πατρίδα τ’ ἐλθεῖν καὶ σὸν
ἐκσῷσαι δέμας. ὦ πότνῑ ἣ Δίοισιν ἐν λέκτροις πίτνεις
Ἥρα, δύ’ οἰκτρὼ φῶτ’ ἀνάψυξον πόνων, αἰτούμεθ’ ὀρθὰς
ὠλένας πρὸς οὐρανὸν ῥίπτονθ’, ἵν’ οἰκεῖς ἀστέρων
ποικίλματα. σύ θ’, ἣ ’πὶ τὠμῷ κάλλος ἐκτήσω γάμῳ, κόρη
Διώνης Κύπρι, μή μ’ ἐξεργάσῃ. ἅλις δὲ λύμης ἥν μ’
ἐλυμήνω πάρος τοὔνομα παρασχοῦσ’, οὐ τὸ σῶμ’, ἐν βαρβάροις.
θανεῖν δ’ ἔασόν μ’, εἰ κατακτεῖναι θέλεις, ἐν γῇ πατρῴᾳ.
τί ποτ’ ἄπληστος εἶ κακῶν, ἔρωτας ἀπάτας δόλιά τ’
ἐξευρήματα ἀσκοῦσα φίλτρα θ’ αἱματηρὰ δωμάτων; εἰ δ’ ἦσθα
μετρία, τἄλλα γ’ ἡδίστη θεῶν πέφυκας ἀνθρώποισιν· οὐκ
ἄλλως λέγω. σὲ τὰν ἐναύλοις ὑπὸ δενδροκόμοις μουσεῖα καὶ
θάκους ἐνί‐ ζουσαν ἀναβοάσω, σὲ τὰν ἀοιδοτάταν ὄρνιθα
μελῳδὸν ἀηδόνα δακρυόεσσαν, ἔλθ’ ὦ διὰ ξουθᾶν γενύων
ἐλελιζομένα θρήνων ἐμοὶ ξυνεργός, Ἑλένας μελέας πόνους τὸν
Ἰλιάδων τ’ ἀει δούσᾳ δακρυόεντα πότμον Ἀχαιῶν ὑπὸ λόγχαις·
ὅτ’ ἔδραμε ῥόθια πεδία βαρβάρῳ πλάτᾳ ὅτ’ ἔμολεν
ἔμολε, μέλεα Πριαμίδαις ἄγων Λακεδαίμονος ἄπο λέχεα σέθεν,
ὦ Ἑλένα, Πάρις αἰνόγαμος πομπαῖσιν Ἀφροδίτας. πολλοὶ δ’
Ἀχαιῶν δορὶ καὶ πετρίναις ῥιπαῖσιν ἐκπνεύσαντες Ἅι‐ δαν
μέλεον ἔχουσιν, ταλαινᾶν ἀλόχων κείραντες ἔθειραν· ἄνυμφα
δὲ μέλαθρα κεῖται· πολλοὺς δὲ πυρσεύσας φλογερὸν σέλας
ἀμφιρύταν Εὔβοιαν εἷλ’ Ἀχαιῶν μονόκωπος ἀνήρ, πέτραις
Καφηρίσιν ἐμβαλὼν Αἰγαίαις τ’ ἐνάλοις δόλιον ἀκταῖς ἀστέρα
λάμψας. ἀλίμενα δ’ ὄρεα Μάλεα χειμάτων πνοᾷ, ὅτ’ ἔσυτο
πατρίδος ἀποπρό, βαρβάρου στολᾶς γέρας, οὐ γέρας ἀλλ’ ἔριν,
Δαναῶν Μενέλας ἐπὶ ναυσὶν ἄγων, εἴδωλον ἱερὸν Ἥρας. ὅ
τι θεὸς ἢ μὴ θεὸς ἢ τὸ μέσον, τίς φησ’ ἐρευνήσας βροτῶν
μακρότατον πέρας εὑρεῖν ὃς τὰ θεῶν ἐσορᾷ δεῦρο καὶ
αὖθις ἐκεῖσε καὶ πάλιν ἀντιλόγοις πηδῶντ’ ἀνελπίστοις
τύχαις; σὺ Διὸς ἔφυς, ὦ Ἑλένα, θυγάτηρ· πτανὸς γὰρ ἐν
κόλποις σε Λή‐ δας ἐτέκνωσε πατήρ. κᾆτ’ ἰαχήθης καθ’
Ἑλλανίαν προδότις ἄπιστος ἄδικος ἄθεος· οὐδ’ ἔχω τί τὸ
σαφὲς ἔτι ποτ’ ἐν βροτοῖς· τὸ τῶν θεῶν <δ’> ἔπος ἀλαθὲς
ηὗρον. ἄφρονες ὅσοι τὰς ἀρετὰς πολέμῳ λόγχαισί τ’
ἀλκαίου δορὸς κτᾶσθε, πόνους ἀμαθῶς θνα‐ τῶν καταπαυόμενοι·
εἰ γὰρ ἅμιλλα κρινεῖ νιν αἵματος, οὔποτ’ ἔρις λείψει κατ’
ἀνθρώπων πόλεις· ᾇ Πριαμίδος γᾶς ἔλαχον θαλάμους, ἐξὸν
διορθῶσαι λόγοις σὰν ἔριν, ὦ Ἑλένα. νῦν δ’ οἳ μὲν Ἅιδᾳ
μέλονται κάτω, τείχεα δὲ φλογμὸς ὥστε Διός ἐπέσυτο φλόξ,
ἐπὶ δὲ πάθεα πάθεσι φέρεις † ἀθλίοις συμφοραῖς αἰλίνοις. †
ὦ χαῖρε, πατρὸς μνῆμ’· ἐπ’ ἐξόδοισι γὰρ ἔθαψα, Πρωτεῦ, σ’
ἕνεκ’ ἐμῆς προσρήσεως· ἀεὶ δέ σ’ ἐξιών τε κἀσιὼν δόμους
Θεοκλύμενος παῖς ὅδε προσεννέπει, πάτερ. ὑμεῖς μὲν οὖν
κύνας τε καὶ θηρῶν βρόχους, δμῶες, κομίζετ’ ἐς δόμους
τυραννικούς· ἐγὼ δ’ ἐμαυτὸν πόλλ’ ἐλοιδόρησα δή· οὐ γάρ τι
θανάτῳ τοὺς κακοὺς κολάζομεν; καὶ νῦν πέπυσμαι φανερὸν
Ἑλλήνων τινὰ ἐς γῆν ἀφῖχθαι καὶ λεληθέναι σκοπούς, ἤτοι
κατόπτην ἢ κλοπαῖς θηρώμενον Ἑλένην· θανεῖται δ’, ἤν γε δὴ
ληφθῇ μόνον. ἔα· ἀλλ’, ὡς ἔοικε, πάντα διαπεπραγμένα
ηὕρηκα· τύμβου γὰρ κενὰς λιποῦσ’ ἕδρας ἡ Τυνδαρὶς παῖς
ἐκπεπόρθμευται χθονός. ὠή, χαλᾶτε κλῇθρα· λύεθ’ ἱππικὰ
φάτνης, ὀπαδοί, κἀκκομίζεθ’ ἅρματα, ὡς ἂν πόνου γ’ ἕκατι
μὴ λάθῃ με γῆς τῆσδ’ ἐκκομισθεῖσ’ ἄλοχος, ἧς ἐφίεμαι. —
ἐπίσχετ’· εἰσορῶ γὰρ οὓς διώκομεν παρόντας ἐν δόμοισι κοὐ
πεφευγότας. αὕτη, τί πέπλους μέλανας ἐξήψω χροὸς λευκῶν
ἀμείψασ’ ἔκ τε κρατὸς εὐγενοῦς κόμας σίδηρον ἐμβαλοῦσ’
ἀπέθρισας χλωροῖς τε τέγγεις δάκρυσι σὴν παρηίδα κλαίουσα;
πότερον ἐννύχοις πεπεισμένη στένεις ὀνείροις, ἢ φάτιν τιν’
οἴκοθεν κλύουσα λύπῃ σὰς διέφθαρσαι φρένας; ὦ δέσποτ’ —
ἤδη γὰρ τόδ’ ὀνομάζω σ’ ἔπος — ὄλωλα· φροῦδα τἀμὰ
κοὐδέν εἰμ’ ἔτι. ἐν τῷ δὲ κεῖσαι συμφορᾶς; τίς ἡ τύχη;
Μενέλαος — οἴμοι, πῶς φράσω; — τέθνηκέ μοι. οὐδέν τι χαίρω
σοῖς λόγοις, τὰ δ’ εὐτυχῶ. πῶς <δ’> οἶσθα; μῶν σοι Θεονόη
λέγει τάδε; κείνη τε φησὶν ὅ τε παρὼν ὅτ’ ὤλλυτο. ἥκει
γὰρ ὅστις καὶ τάδ’ ἀγγέλλει σαφῆ; ἥκει· μόλοι γὰρ οἷ σφ’
ἐγὼ χρῄζω μολεῖν. τίς ἐστι; ποῦ ’στιν; ἵνα σαφέστερον
μάθω. ὅδ’ ὃς κάθηται τῷδ’ ὑποπτήξας τάφῳ. Ἄπολλον, ὡς
ἐσθῆτι δυσμόρφῳ πρέπει. οἴμοι, δοκῶ μὲν κἀμὸν ὧδ’ ἔχειν
πόσιν. ποδαπὸς δ’ ὅδ’ ἁνὴρ καὶ πόθεν κατέσχε γῆν; Ἕλλην,
Ἀχαιῶν εἷς ἐμῷ σύμπλους πόσει. θανάτῳ δὲ ποίῳ φησὶ
Μενέλεων θανεῖν; οἰκτρόταθ’, ὑγροῖσιν ἐν κλυδωνίοις ἁλός.
ποῦ βαρβάροισι πελάγεσιν ναυσθλούμενον; Λιβύης ἀλιμένοις
ἐκπεσόντα πρὸς πέτραις. καὶ πῶς ὅδ’ οὐκ ὄλωλε κοινωνῶν
πλάτης; ἐσθλῶν κακίους ἐνίοτ’ εὐτυχέστεροι. λιπὼν δὲ ναὸς
ποῦ πάρεστιν ἔκβολα; ὅπου κακῶς ὄλοιτο, Μενέλεως δὲ μή.
ὄλωλ’ ἐκεῖνος. ἦλθε δ’ ἐν ποίῳ σκάφει; ναῦταί σφ’
ἀνείλοντ’ ἐντυχόντες, ὡς λέγει. ποῦ δὴ τὸ πεμφθὲν ἀντὶ
σοῦ Τροίᾳ κακόν; νεφέλης λέγεις ἄγαλμα; ἐς αἰθέρ’
οἴχεται. ὦ Πρίαμε καὶ γῆ Τρῳάς, <ὡς> ἔρρεις μάτην. κἀγὼ
μετέσχον Πριαμίδαις δυσπραξίας. πόσιν δ’ ἄθαπτον ἔλιπεν ἢ
κρύπτει χθονί; ἄθαπτον· οἲ ἐγὼ τῶν ἐμῶν τλήμων κακῶν.
τῶνδ’ οὕνεκ’ ἔταμες βοστρύχους ξανθῆς κόμης· φίλος γάρ
ἐστιν, ὅς ποτ’ ἐστίν, ἐνθάδ’ ὤν. ὀρθῶς μὲν ἥδε συμφορὰ
δακρύεται — ἐν εὐμαρεῖ γοῦν σὴν κασιγνήτην λαθεῖν. οὐ δῆτα.
πῶς οὖν; τόνδ’ ἔτ’ οἰκήσεις τάφον; τί κερτομεῖς με, τὸν
θανόντα δ’ οὐκ ἐᾷς; πιστὴ γὰρ εἶ σὺ σῷ πόσει φεύγουσά
με. ἀλλ’ οὐκέτ’· ἤδη δ’ ἄρχε τῶν ἐμῶν γάμων. χρόνια μὲν
ἦλθεν, ἀλλ’ ὅμως αἰνῶ τάδε. οἶσθ’ οὖν ὃ δρᾶσον; τῶν
πάρος λαθώμεθα. ἐπὶ τῷ; χάρις γὰρ ἀντὶ χάριτος ἐλθέτω.
σπονδὰς τέμωμεν καὶ διαλλάχθητί μοι. μεθίημι νεῖκος τὸ σόν,
ἴτω δ’ ὑπόπτερον. πρός νύν σε γονάτων τῶνδ’, ἐπείπερ εἶ
φίλος — τί χρῆμα θηρῶσ’ ἱκέτις ὠρέχθης ἐμοῦ; τὸν
κατθανόντα πόσιν ἐμὸν θάψαι θέλω. τί δ’; ἔστ’ ἀπόντων
τύμβος; ἢ θάψεις σκιάν; Ἕλλησίν ἐστι νόμος, ὃς ἂν
πόντῳ θάνῃ — τί δρᾶν; σοφοί τοι Πελοπίδαι τὰ τοιάδε.
κενοῖσι θάπτειν ἐν πέπλων ὑφάσμασιν. κτέριζ’· ἀνίστη τύμβον
οὗ χρῄζεις χθονός. οὐχ ὧδε ναύτας ὀλομένους τυμβεύομεν.
πῶς δαί; λέλειμμαι τῶν ἐν Ἕλλησιν νόμων. ἐς πόντον ὅσα
χρὴ νέκυσιν ἐξορμίζομεν. τί σοι παράσχω δῆτα τῷ τεθνηκότι;
ὅδ’ οἶδ’, ἐγὼ δ’ ἄπειρος, εὐτυχοῦσα πρίν. ὦ ξένε, λόγων
μὲν κληδόν’ ἤνεγκας φίλην. οὔκουν ἐμαυτῷ γ’ οὐδὲ τῷ
τεθνηκότι. πῶς τοὺς θανόντας θάπτετ’ ἐν πόντῳ νεκρούς; ὡς
ἂν παρούσης οὐσίας ἕκαστος ᾖ. πλούτου λέγ’ οὕνεχ’ ὅ τι
θέλεις ταύτης χάριν. προσφάζεται μὲν αἷμα πρῶτα νερτέροις.
τίνος; σύ μοι σήμαινε, πείσομαι δ’ ἐγώ. αὐτὸς σὺ γίγνωσκ’·
ἀρκέσει γὰρ ἃν διδῷς. ἐν βαρβάροις μὲν ἵππον ἢ ταῦρον
νόμος. διδούς γε μὲν δὴ δυσγενὲς μηδὲν δίδου. οὐ τῶνδ’ ἐν
ἀγέλαις ὀλβίαις σπανίζομεν. καὶ στρωτὰ φέρεται λέκτρα
σώματος κενά. ἔσται· τί δ’ ἄλλο προσφέρειν νομίζεται;
χαλκήλαθ’ ὅπλα· καὶ γὰρ ἦν φίλος δορί. ἄξια τάδ’ ἔσται
Πελοπιδῶν ἃ δώσομεν. καὶ τἄλλ’ ὅσα χθὼν καλὰ φέρει
βλαστήματα. πῶς οὖν; ἐς οἶδμα τίνι τρόπῳ καθίετε; ναῦν
δεῖ παρεῖναι κἀρετμῶν ἐπιστάτας. πόσον δ’ ἀπείργει μῆκος ἐκ
γαίας δόρυ; ὥστ’ ἐξορᾶσθαι ῥόθια χερσόθεν μόλις. τί δή;
τόδ’ Ἑλλὰς νόμιμον ἐκ τίνος σέβει; ὡς μὴ πάλιν γῇ λύματ’
ἐκβάλῃ κλύδων. Φοίνισσα κώπη ταχύπορος γενήσεται. καλῶς ἂν
εἴη Μενέλεῴ τε πρὸς χάριν. οὔκουν σὺ χωρὶς τῆσδε δρῶν
ἀρκεῖς τάδε; μητρὸς τόδ’ ἔργον ἢ γυναικὸς ἢ τέκνων.
ταύτης ὁ μόχθος, ὡς λέγεις, θάπτειν πόσιν. ἐν εὐσεβεῖ γοῦν
νόμιμα μὴ κλέπτειν νεκρῶν. ἴτω· πρὸς ἡμῶν ἄλοχον εὐσεβῆ
τρέφειν. ἐλθὼν δ’ ἐς οἴκους ἐξελοῦ κόσμον νεκρῷ· καὶ σὲ
οὐ κεναῖσι χερσὶ γῆς ἀποστελῶ, δράσαντα τῇδε πρὸς χάριν·
φήμας δ’ ἐμοὶ ἐσθλὰς ἐνεγκὼν ἀντὶ τῆς ἀχλαινίας ἐσθῆτα
λήψῃ σῖτά θ’, ὥστε σ’ ἐς πάτραν ἐλθεῖν, ἐπεὶ νῦν γ’
ἀθλίως ἔχονθ’ ὁρῶ. σὺ δ’, ὦ τάλαινα, μὴ ’πὶ τοῖς
ἀνηνύτοις τρύχουσα σαυτήν — Μενέλεως δ’ ἔχει πότμον, κοὐκ
ἂν δύναιτο ζῆν ὁ κατθανὼν πόσις. σὸν ἔργον, ὦ νεᾶνι· τὸν
παρόντα μὲν στέργειν πόσιν χρή, τὸν δὲ μηκέτ’ ὄντ’ ἐᾶν·
ἄριστα γάρ σοι ταῦτα πρὸς τὸ τυγχάνον. ἢν δ’ Ἑλλάδ’ ἔλθω
καὶ τύχω σωτηρίας, παύσω ψόγου σε τοῦ πρίν, ἢν γυνὴ γένῃ
οἵαν γενέσθαι χρή σε σῷ ξυνευνέτῃ. ἔσται τάδ’· οὐδὲ
μέμψεται πόσις ποτὲ ἡμῖν· σὺ δ’ αὐτὸς ἐγγὺς ὢν εἴσῃ
τάδε. ἀλλ’, ὦ τάλας, εἴσελθε καὶ λουτρῶν τύχε ἐσθῆτά τ’
ἐξάλλαξον. οὐκ ἐς ἀμβολὰς εὐεργετήσω σ’· εὐμενέστερον γὰρ
ἂν τῷ φιλτάτῳ μοι Μενέλεῳ τὰ πρόσφορα δρῴης ἄν, ἡμῶν
τυγχάνων οἵων σε χρή. Ὀρεία ποτὲ δρομάδι κώ‐ λῳ μάτηρ θεῶν
ἐσύθη ἀν’ ὑλάεντα νάπη ποτάμιόν τε χεῦμ’ ὑδάτων
βαρύβρομόν τε κῦμ’ ἅλιον πόθῳ τᾶς ἀποιχομένας ἀρρήτου
κούρας. κρόταλα δὲ βρόμια διαπρύσιον ἱέντα κέλαδον ἀνεβόα,
θηρῶν ὅτε ζυγίους ζευξάσᾳ θεᾷ σατίνας τὰν ἁρπασθεῖσαν
κυκλίων χορῶν ἔξω παρθενίων μετὰ κούραν, ἀελλόποδες, ἃ μὲν
τόξοις Ἄρτεμις, ἃ δ’ ἔγχει Γοργῶπις πάνοπλος, <συνείποντο.
Ζεὺς δ’ ἑδράνων> αὐγάζων ἐξ οὐρανίων ἄλλαν μοῖραν
ἔκραινε. δρομαῖον δ’ ὅτε πολυπλάνη‐ τον μάτηρ ἔπαυσε πόνον,
μαστεύουσα † πόνους † θυγατρὸς ἁρπαγὰς δολίους, χιονοθρέμμονάς
γ’ ἐπέρασ’ Ἰδαιᾶν Νυμφᾶν σκοπιάς· ῥίπτει δ’ ἐν πένθει
πέτρινα κατὰ δρία πολυνιφέα· βροτοῖσι δ’ ἄχλοα πεδία γᾶς οὐ
καρπίζουσ’ ἀρότοις λαῶν [δὲ] φθείρει γενεάν· ποίμναις δ’ οὐχ
ἵει θαλερὰς βοσκὰς εὐφύλλων ἑλίκων, πόλεων δ’ ἀπέλειπε
βίος· οὐδ’ ἦσαν θεῶν θυσίαι, βωμοῖς δ’ ἄφλεκτοι πέλανοι·
πηγὰς δ’ ἀμπαύει δροσερὰς λευκῶν ἐκβάλλειν ὑδάτων πένθει
παιδὸς ἀλάστωρ. ἐπεὶ δ’ ἔπαυσ’ εἰλαπίνας θεοῖς βροτείῳ τε
γένει, Ζεὺς μειλίσσων στυγίους Ματρὸς ὀργὰς ἐνέπει· Βᾶτε,
σεμναὶ Χάριτες, ἴτε, τᾷ περὶ παρθένῳ Δηοῖ θυμωσαμένᾳ
λύπαν ἐξαλλάξατ’ ἀλαλᾷ, Μοῦσαί θ’ ὕμνοισι χορῶν. χαλκοῦ δ’
αὐδὰν χθονίαν τύπανά τ’ ἔλαβε βυρσοτενῆ καλλίστα τότε πρῶτα
μακά ρων Κύπρις· γέλασέν τε θεὰ δέξατό τ’ ἐς χέρας
βαρύβρομον αὐλὸν τερφθεῖσ’ ἀλαλαγμῷ. ὧν οὐ θέμις <σ’>
οὔθ’ ὁσία ’πύρωσας ἐν <θεῶν> θαλάμοις, μῆνιν δ’ ἔσχες
μεγάλας ματρός, ὦ παῖ, θυσίας οὐ σεβίζουσα θεᾶς. μέγα τοι
δύναται νεβρῶν παμποίκιλοι στολίδες κισσοῦ τε στεφθεῖσα χλόα
νάρθηκας εἰς ἱερούς, ῥόμβου θ’ εἱλισσομένα κύκλιος ἔνοσις
αἰθερία, βακχεύουσά τ’ ἔθειρα Βρομί ῳ καὶ παννυχίδες θεᾶς.
† εὖ δέ νιν ἄμασιν ὑπέρβαλε σελάνα † μορφᾷ μόνον ηὔχεις.
τὰ μὲν κατ’ οἴκους εὐτυχοῦμεν, ὦ φίλαι· ἡ γὰρ
συνεκκλέπτουσα Πρωτέως κόρη πόσιν παρόντα τὸν ἐμὸν
ἱστορουμένη οὐκ εἶπ’ ἀδελφῷ· κατθανόντα δ’ ἐν χθονὶ οὔ
φησιν αὐγὰς εἰσορᾶν ἐμὴν χάριν. <> κάλλιστα δῆτ’ ἀνήρπασ’
ἐν τύχῃ πόσις· ἃ γὰρ καθήσειν ὅπλ’ ἔμελλεν εἰς ἅλα,
ταῦτ’ ἐμβαλὼν πόρπακι γενναίαν χέρα αὐτὸς κομίζει δόρυ τε
δεξιᾷ λαβών, ὡς τῷ θανόντι χάριτα δὴ συνεκπονῶν. προύργου
δ’ ἐς ἀλκὴν σῶμ’ ὅπλοις ἠσκήσατο, ὡς βαρβάρων τρόπαια
μυρίων χερὶ θήσων, ὅταν κωπῆρες ἐσβῶμεν σκάφος, πέπλους δ’
ἀμείψασ’ ἀντὶ ναυφθόρου στολῆς ἐγώ νιν ἐξήσκησα, καὶ
λουτροῖς χρόα ἔδωκα, χρόνια νίπτρα ποταμίας δρόσου. ἀλλ’,
ἐκπερᾷ γὰρ δωμάτων ὁ τοὺς ἐμοὺς γάμους ἑτοίμους ἐν
χεροῖν ἔχειν δοκῶν, σιγητέον μοι· καὶ σὲ προσποιούμεθα
εὔνουν κρατεῖν τε στόματος, ἢν δυνώμεθα σωθέντες αὐτοὶ καὶ
σὲ συνσῶσαί ποτε. χωρεῖτ’ ἐφεξῆς, ὡς ἔταξεν ὁ ξένος,
δμῶες, φέροντες ἐνάλια κτερίσματα. Ἑλένη, σὺ δ’, ἤν σοι μὴ
κακῶς δόξω λέγειν, πείθου, μέν’ αὐτοῦ· ταὐτὰ γὰρ παροῦσά
τε πράξεις τὸν ἄνδρα τὸν σὸν ἤν τε μὴ παρῇς. δέδοικα γάρ
σε μή τις ἐμπεσὼν πόθος πείσῃ μεθεῖναι σῶμ’ ἐς οἶδμα
πόντιον τοῦ πρόσθεν ἀνδρὸς χάρισιν ἐκπεπληγμένην· ἄγαν γὰρ
αὐτὸν οὐ παρόνθ’ ὅμως στένεις. ὦ καινὸς ἡμῖν πόσις,
ἀναγκαίως ἔχει τὰ πρῶτα λέκτρα νυμφικάς θ’ ὁμιλίας τιμᾶν·
ἐγὼ δὲ διὰ τὸ μὲν στέργειν πόσιν καὶ ξυνθάνοιμ’ ἄν· ἀλλὰ
τίς κείνῳ χάρις ξὺν κατθανόντι κατθανεῖν; ἔα δέ με αὐτὴν
μολοῦσαν ἐντάφια δοῦναι νεκρῷ. θεοὶ δὲ σοί τε δοῖεν οἷ’
ἐγὼ θέλω, καὶ τῷ ξένῳ τῷδ’, ὅτι συνεκπονεῖ τάδε. ἕξεις
δέ μ’ οἵαν χρή σ’ ἔχειν ἐν δώμασι γυναῖκ’, ἐπειδὴ Μενέλεων
εὐεργετεῖς κἄμ’· ἔρχεται γὰρ δή τιν’ ἐς τύχην τάδε. ὅστις
δὲ δώσει ναῦν ἐν ᾗ τάδ’ ἄξομεν, πρόσταξον, ὡς ἂν τὴν
χάριν πλήρη λάβω. χώρει σὺ καὶ ναῦν τοῖσδε πεντηκόντορον
Σιδωνίαν δὸς κἀρετμῶν ἐπιστάτας. οὔκουν ὅδ’ ἄρξει ναὸς
ὃς κοσμεῖ τάφον; μάλιστ’· ἀκούειν τοῦδε χρὴ ναύτας ἐμούς.
αὖθις κέλευσον, ἵνα σαφῶς μάθωσί σου. αὖθις κελεύω καὶ
τρίτον γ’, εἴ σοι φίλον. ὄναιο· κἀγὼ τῶν ἐμῶν βουλευμάτων.
μή νυν ἄγαν σὸν δάκρυσιν ἐκτήξῃς χρόα. ἥδ’ ἡμέρα σοι τὴν
ἐμὴν δείξει χάριν. τὰ τῶν θανόντων οὐδέν, ἀλλ’ ἄλλως
πόνος. ἔστιν τι κἀκεῖ κἀνθάδ’ ὧν ἐγὼ λέγω. οὐδὲν κακίω
Μενέλεώ μ’ ἕξεις πόσιν. οὐδὲν σὺ μεμπτός· τῆς τύχης με δεῖ
μόνον. ἐν σοὶ τόδ’, ἢν σὴν εἰς ἔμ’ εὔνοιαν διδῷς. οὐ
νῦν διδαξόμεσθα τοὺς φίλους φιλεῖν. βούλῃ ξυνεργῶν αὐτὸς
ἐκπέμψω στόλον; ἥκιστα· μὴ δούλευε σοῖς δούλοις, ἄναξ.
ἀλλ’ εἶα· τοὺς μὲν Πελοπιδῶν ἐῶ νόμους· καθαρὰ γὰρ ἡμῖν
δώματ’· οὐ γὰρ ἐνθάδε ψυχὴν ἀφῆκε Μενέλεως· ἴτω δέ τις
φράσων ὑπάρχοις τοῖς ἐμοῖς φέρειν γάμων ἀγάλματ’ οἴκους
εἰς ἐμούς· πᾶσαν δὲ χρὴ γαῖαν βοᾶσθαι μακαρίαις ὑμνῳδίαις
ὑμέναιον Ἑλένης κἀμόν, ὡς ζηλωτὸς ᾖ. σὺ δ’, ὦ ξέν’,
ἐλθών, πελαγίους ἐς ἀγκάλας τῷ τῆσδε πρίν ποτ’ ὄντι δοὺς
πόσει τάδε, πάλιν πρὸς οἴκους σπεῦδ’ ἐμὴν δάμαρτ’ ἔχων,
ὡς τοὺς γάμους τοὺς τῆσδε συνδαίσας ἐμοὶ στέλλῃ πρὸς
οἴκους ἢ μένων εὐδαιμονῇς. ὦ Ζεῦ, πατήρ τε καὶ σοφὸς
κλῄζῃ θεός, βλέψον πρὸς ἡμᾶς καὶ μετάστησον κακῶν.
ἕλκουσι δ’ ἡμῖν πρὸς λέπας τὰς συμφορὰς σπουδῇ σύναψαι·
κἂν ἄκρᾳ θίγῃς χερί, ἥξομεν ἵν’ ἐλθεῖν βουλόμεσθα τῆς
τύχης. ἅλις δὲ μόχθων οὓς ἐμοχθοῦμεν πάρος. κέκλησθέ μοι,
θεοί, πολλά χρήσθ’ ἐμοῦ κλύειν καὶ λύπρ’· ὀφείλω δ’ οὐκ
ἀεὶ πράσσειν κακῶς, ὀρθῷ δὲ βῆναι ποδί· μίαν δέ μοι χάριν
δόντες τὸ λοιπὸν εὐτυχῆ με θήσετε. Φοίνισσα Σιδωνιὰς ὦ
ταχεῖα κώπα, ῥοθίοισι μάτηρ εἰρεσίας φίλα, χοραγὲ τῶν
καλλιχόρων δελφίνων, ὅταν αὔραις πέλαγος ἀνήνεμον ᾖ,
γλαυκὰ δὲ Πόντου θυγάτηρ Γαλάνεια τάδ’ εἴπῃ· Κατὰ μὲν
ἱστία πετάσατ’ αὔ‐ ραις λιπόντες εἰναλίαις, λάβετε δ’
εἰλατίνας πλάτας, ὦ ναῦται, ναῦται, πέμποντες εὐλιμένους
Περσείων οἴκων Ἑλέναν ἐπ’ ἀκτάς. ἦ που κόρας ἂν ποταμοῦ
παρ’ οἶδμα Λευκιππίδας ἢ πρὸ ναοῦ Παλλάδος ἂν λάβοις
χρόνῳ ξυνελθοῦσα χοροῖς ἢ κώμοις Ὑακίνθου νύχιον ἐς
εὐφροσύναν, ὃν ἐξαμιλλησάμενος τροχῷ τέρμονα δίσκου ἔκανε
Φοῖβος, τᾷ Λακαί‐ νᾳ γᾷ βούθυτον ἁμέραν· ὁ Διὸς δ’ εἶπε
σέβειν γόνος· μόσχον θ’, ἃν οἴκοις <ἔλειπες, Ἑρμιόναν,>
ἇς οὔπω πεῦκαι πρὸ γάμων ἔλαμψαν. δῑ ἀέρος εἴθε ποτανοὶ
γενοίμεσθ’ ᾇ Λιβύας οἰωνοὶ στοχάδες ὄμβρον λιποῦσαι
χειμέριον νίσονται πρεσβυτάτᾳ σύριγγι πειθόμεναι ποιμένος, ὃς
ἄβροχα πεδία καρποφόρα τε γᾶς ἐπιπετόμενος ἰαχεῖ. Ὦ πταναὶ
δολιχαύχενες, σύννομοι νεφέων δρόμου, βᾶτε Πλειάδας ὑπὸ μέσας
Ὠρίωνά τ’ ἐννύχιον· καρύξατ’ ἀγγελίαν, Εὐρώταν ἐφεζόμεναι,
Μενέλεως ὅτι Δαρδάνου πόλιν ἑλὼν δόμον ἥξει. μόλοιτέ ποθ’
ἵππιον οἶμον δῑ αἰθέρος ἱέμενοι παῖδες Τυνδαρίδαι, λαμπρῶν
ἄστρων ὑπ’ ἀέλλαισιν· οἳ ναίετ’ οὐράνιοι, σωτῆρες τᾶς
Ἑλένας, γλαυκὸν ἔπιτ’ οἶδμα κυανόχροά τε κυμάτων ῥόθια
πολιὰ θαλάσσας, ναύταις εὐαεῖς ἀνέμων πέμποντες Διόθεν
πνοάς· δύσκλειαν δ’ ἀπὸ συγγόνου βάλετε βαρβάρων λεχέων, ἃν
Ἰδαίων ἐρίδων ποιναθεῖσ’ ἐκτήσατο, γᾶν οὐκ ἐλθοῦσά <ποτ’>
Ἰλίου Φοιβείους ἐπὶ πύργους. † ἄναξ, τὰ κάκιστ’ ἐν δόμοις
εὑρήκαμεν· † ὡς καίν’ ἀκούσῃ πήματ’ ἐξ ἐμοῦ τάχα. τί δ’
ἔστιν; ἄλλης ἐκπόνει μνηστεύματα γυναικός· Ἑλένη γὰρ
βέβηκ’ ἔξω χθονός. πτεροῖσιν ἀρθεῖσ’ ἢ πεδοστιβεῖ ποδί;
Μενέλαος αὐτὴν ἐκπεπόρθμευται χθονός, ὃς αὐτὸς αὑτὸν
ἦλθεν ἀγγέλλων θανεῖν. ὦ δεινὰ λέξας· τίς δέ νιν ναυκληρία
ἐκ τῆσδ’ ἀπῆρε χθονός; ἄπιστα γὰρ λέγεις. ἥν γε ξένῳ
δίδως σύ· τούς τε σοὺς ἔχων ναύτας βέβηκεν, ὡς ἂν ἐν
βραχεῖ μάθῃς. πῶς; εἰδέναι πρόθυμος· οὐ γὰρ ἐλπίδων ἔσω
βέβηκα μίαν ὑπερδραμεῖν χέρα τοσούσδε ναύτας, ὧν ἀπεστάλης
μέτα. ἐπεὶ λιποῦσα τούσδε βασιλείους δόμους ἡ τοῦ Διὸς παῖς
πρὸς θάλασσαν ἐστάλη σοφώταθ’ ἁβρὸν πόδα τιθεῖσ’ ἀνέστενε
πόσιν πέλας παρόντα κοὐ τεθνηκότα. ὡς δ’ ἤλθομεν σῶν
περίβολον νεωρίων, Σιδωνίαν ναῦν πρωτόπλουν καθείλκομεν ζυγῶν
τε πεντήκοντα κἀρετμῶν μέτρα ἔχουσαν. ἔργου δ’ ἔργον
ἐξημείβετο· ὃ μὲν γὰρ ἱστόν, ὃ δὲ πλάτην καθίσατο
†ταρσόν τε χειρί, λευκά θ’ ἱστί’ εἰς ἓν ἦν† πηδάλιά τε
ζεύγλαισι παρακαθίετο. κἀν τῷδε μόχθῳ, τοῦτ’ ἄρα
σκοπούμενοι, Ἕλληνες ἄνδρες Μενέλεῳ ξυνέμποροι προσῆλθον
ἀκταῖς ναυφθόροις ἠσθημένοι πέπλοισιν, εὐειδεῖς μέν,
αὐχμηροὶ δ’ ὁρᾶν. ἰδὼν δέ νιν παρόντας Ἀτρέως γόνος
προσεῖπε δόλιον οἶκτον ἐς μέσον φέρων· Ὦ τλήμονες, πῶς ἐκ
τίνος νεώς ποτε Ἀχαιίδος θραύσαντες ἥκετε σκάφος; ἆρ’
Ἀτρέως παῖδ’ ὀλόμενον συνθάπτετε, ὃν Τυνδαρὶς παῖς ἥδ’
ἀπόντα κενοταφεῖ; οἳ δ’ ἐκβαλόντες δάκρυα ποιητῷ τρόπῳ,
ἐς ναῦν ἐχώρουν Μενέλεῳ ποντίσματα φέροντες. ἡμῖν δ’ ἦν
μὲν ἥδ’ ὑποψία λόγος τ’ ἐν ἀλλήλοισι, τῶν ἐπεσβατῶν ὡς
πλῆθος εἴη· διεσιωπῶμεν δ’ ὅμως τοὺς σοὺς λόγους σῴζοντες·
ἄρχειν γὰρ νεὼς ξένον κελεύσας πάντα συνέχεας τάδε. καὶ
τἄλλα μὲν δὴ ῥᾳδίως ἔσω νεὼς ἐθέμεθα κουφίζοντα·
ταύρειος δὲ ποὺς οὐκ ἤθελ’ ὀρθὸς σανίδα προσβῆναι κάτα,
ἀλλ’ ἐξεβρυχᾶτ’ ὄμμ’ ἀναστρέφων κύκλῳ κυρτῶν τε νῶτα κἀς
κέρας παρεμβλέπων μὴ θιγγάνειν ἀπεῖργεν. ὁ δ’ Ἑλένης πόσις
ἐκάλεσεν· Ὦ πέρσαντες Ἰλίου πόλιν, οὐκ εἶ’ ἀναρπάσαντες
Ἑλλήνων νόμῳ νεανίαις ὤμοισι ταύρειον δέμας ἐς πρῷραν
ἐμβαλεῖτε, †φάσγανόν θ’ ἅμα πρόχειρον ὤσει† σφάγια τῷ
τεθνηκότι; οἳ δ’ ἐς κέλευσμ’ ἐλθόντες ἐξανήρπασαν ταῦρον
φέροντές τ’ εἰσέθεντο σέλματα. μονάμπυκον δὲ Μενέλεως ψήχων
δέρην μέτωπά τ’ ἐξέπεισεν ἐσβῆναι δόρυ. τέλος δ’, ἐπειδὴ
ναῦς τὰ πάντ’ ἐδέξατο, πλήσασα κλιμακτῆρας εὐσφύρῳ ποδί
Ἑλένη καθέζετ’ ἐν μέσοις ἑδωλίοις, ὅ τ’ οὐκέτ’ ὢν
λόγοισι Μενέλεως πέλας· ἄλλοι δὲ τοίχους δεξιοὺς λαιούς τ’
ἴσοι ἀνὴρ παρ’ ἄνδρ’ ἕζονθ’, ὑφ’ εἵμασι ξίφη λαθραῖ’
ἔχοντες, ῥόθιά τ’ ἐξεπίμπλατο βοῆς κελευστοῦ φθέγμαθ’ ὡς
ἠκούσαμεν. ἐπεὶ δὲ γαίας ἦμεν οὔτ’ ἄγαν πρόσω οὔτ’
ἐγγύς, οὕτως ἤρετ’ οἰάκων φύλαξ· Ἔτ’, ὦ ξέν’, ἐς τὸ
πρόσθεν — ἢ καλῶς ἔχει — πλεύσωμεν; ἀρχαὶ γὰρ νεὼς μέλουσι
σοί. ὃ δ’ εἶφ’· Ἅλις μοι. δεξιᾷ δ’ ἑλὼν ξίφος ἐς πρῷραν
εἷρπε κἀπὶ ταυρείῳ σφαγῇ σταθεὶς νεκρῶν μὲν οὐδενὸς
μνήμην ἔχων, τέμνων δὲ λαιμὸν ηὔχετ’· Ὦ ναίων ἅλα πόντιε
Πόσειδον Νηρέως θ’ ἁγναὶ κόραι, σώσατέ μ’ ἐπ’ ἀκτὰς
Ναυπλίας δάμαρτά τε ἄσυλον ἐκ γῆς. αἵματος δ’ ἀπορροαὶ ἐς
οἶδμ’ ἐσηκόντιζον οὔριοι ξένῳ. καί τις τόδ’ εἶπε· Δόλιος
ἡ ναυκληρία. πάλιν πλέωμεν· δεξιὰν κέλευε σύ, σὺ δὲ στρέφ’
οἴακ’. ἐκ δὲ ταυρείου φόνου Ἀτρέως σταθεὶς παῖς ἀνεβόησε
συμμάχους· Τί μέλλετ’, ὦ γῆς Ἑλλάδος λωτίσματα, σφάζειν
φονεύειν βαρβάρους νεώς τ’ ἄπο ῥίπτειν ἐς οἶδμα; ναυβάταις
δὲ τοῖσι σοῖς βοᾷ κελευστὴς τὴν ἐναντίαν ὄπα· Οὐκ εἶ’
ὃ μέν τις λοῖσθον ἀρεῖται δόρυ, ὃ δὲ ζύγ’ ἄξας, ὃ δ’
ἀφελὼν σκαλμοῦ πλάτην καθαιματώσει κρᾶτα πολεμίων ξένων;
ὀρθοὶ δ’ ἀνῇξαν πάντες, οἳ μὲν ἐν χεροῖν κορμοὺς ἔχοντες
ναυτικούς, οἳ δὲ ξίφη· φόνῳ δὲ ναῦς ἐρρεῖτο. παρακέλευσμα
δ’ ἦν πρύμνηθεν Ἑλένης· Ποῦ τὸ Τρωικὸν κλέος; δείξατε πρὸς
ἄνδρας βαρβάρους· σπουδῆς δ’ ὕπο ἔπιπτον, οἳ δ’ ὠρθοῦντο,
τοὺς δὲ κειμένους νεκροὺς ἂν εἶδες. Μενέλεως δ’ ἔχων
ὅπλα, ὅποι νοσοῖεν ξύμμαχοι κατασκοπῶν, ταύτῃ προσῆγε χειρὶ
δεξιᾷ ξίφος, ὥστ’ ἐκκολυμβᾶν ναός, ἠρήμωσε δὲ σῶν
ναυβατῶν ἐρετμά. ἐπ’ οἰάκων δὲ βὰς ἄνακτ’ ἐς Ἑλλάδ’
εἶπεν εὐθύνειν δόρυ. οἳ δ’ ἱστὸν ᾖρον, οὔριαι δ’ ἧκον
πνοαί. βεβᾶσι δ’ ἐκ γῆς. διαφυγὼν δ’ ἐγὼ φόνον καθῆκ’
ἐμαυτὸν εἰς ἅλ’ ἄγκυραν πάρα· ἤδη δὲ κάμνονθ’ ὁρμιατόνων
μέ τις ἀνείλετ’, ἐς δὲ γαῖαν ἐξέβησέ σοι τάδ’ ἀγγελοῦντα.
σώφρονος δ’ ἀπιστίας οὐκ ἔστιν οὐδὲν χρησιμώτερον βροτοῖς.
οὐκ ἄν ποτ’ ηὔχουν οὔτε σ’ οὔθ’ ἡμᾶς λαθεῖν Μενέλαον,
ὦναξ, ὡς ἐλάνθανεν παρών. ὦ γυναικείαις τέχναισιν αἱρεθεὶς
ἐγὼ τάλας· ἐκπεφεύγασιν γάμοι με. κεἰ μὲν ἦν ἁλώσιμος
ναῦς διώγμασιν, πονήσας εἷλον ἂν τάχα ξένους· νῦν δὲ τὴν
προδοῦσαν ἡμᾶς τεισόμεσθα σύγγονον, ἥτις ἐν δόμοις ὁρῶσα
Μενέλεων οὐκ εἶπέ μοι. τοιγὰρ οὔποτ’ ἄλλον ἄνδρα ψεύσεται
μαντεύμασιν. οὗτος ὤ, ποῖ σὸν πόδ’ αἴρεις, δέσποτ’, ἐς
ποῖον φόνον; οἷπερ ἡ δίκη κελεύει με· ἀλλ’ ἀφίστασ’
ἐκποδών. οὐκ ἀφήσομαι πέπλων σῶν· μεγάλα <γὰρ> σπεύδεις
κακά. ἀλλὰ δεσποτῶν κρατήσεις δοῦλος ὤν; φρονῶ γὰρ εὖ.
οὐκ ἔμοιγ’, εἰ μή μ’ ἐάσεις — οὐ μὲν οὖν σ’ ἐάσομεν.
σύγγονον κτανεῖν κακίστην — εὐσεβεστάτην μὲν οὖν. ἥ με
προύδωκεν — καλήν γε προδοσίαν, δίκαια δρᾶν. τἀμὰ λέκτρ’
ἄλλῳ διδοῦσα. τοῖς γε κυριωτέροις. κύριος δὲ τῶν ἐμῶν τίς;
ὃς ἔλαβεν πατρὸς πάρα. ἀλλ’ ἔδωκεν ἡ τύχη μοι. τὸ δὲ
χρεὼν ἀφείλετο. οὐ σὲ τἀμὰ χρὴ δικάζειν. ἤν γε βελτίω
λέγω. ἀρχόμεσθ’ ἄρ’, οὐ κρατοῦμεν. ὅσια δρᾶν, τὰ δ’
ἔκδικ’ οὔ. κατθανεῖν ἐρᾶν ἔοικας. κτεῖνε· σύγγονον δὲ σὴν
οὐ κτενεῖς ἡμῶν ἑκόντων, ἀλλ’ ἔμε· <ὡς> πρὸ δεσποτῶν
τοῖσι γενναίοισι δούλοις εὐκλεέστατον θανεῖν. ἐπίσχες ὀργὰς
αἷσιν οὐκ ὀρθῶς φέρῃ, Θεοκλύμενε, γαίας τῆσδ’ ἄναξ·
δισσοὶ δέ σε Διόσκοροι καλοῦμεν, οὓς Λήδα ποτὲ ἔτικτεν
Ἑλένην θ’, ἣ πέφευγε σοὺς δόμους· οὐ γὰρ πεπρωμένοισιν
ὀργίζῃ γάμοις, οὐδ’ ἡ θεᾶς Νηρῇδος ἔκγονος κόρη ἀδικεῖ
σ’ ἀδελφὴ Θεονόη, τὰ τῶν θεῶν τιμῶσα πατρός τ’ ἐνδίκους
ἐπιστολάς. ἐς μὲν γὰρ αἰεὶ τὸν παρόντα νῦν χρόνον κείνην
κατοικεῖν σοῖσιν ἐν δόμοις ἐχρῆν· ἐπεὶ δὲ Τροίας
ἐξανεστάθη βάθρα, καὶ τοῖς θεοῖς παρέσχε τοὔνομ’, οὐκέτι·
ἐν τοῖσι δ’ αὑτῆς δεῖ νιν ἐζεῦχθαι γάμοις ἐλθεῖν τ’ ἐς
οἴκους καὶ συνοικῆσαι πόσει. ἀλλ’ ἴσχε μὲν σῆς συγγόνου
μέλαν ξίφος, νόμιζε δ’ αὐτὴν σωφρόνως πράσσειν τάδε. πάλαι δ’
ἀδελφὴν κἂν πρὶν ἐξεσώσαμεν, ἐπείπερ ἡμᾶς Ζεὺς ἐποίησεν
θεούς· ἀλλ’ ἥσσον’ ἦμεν τοῦ πεπρωμένου θ’ ἅμα καὶ τῶν
θεῶν, οἷς ταῦτ’ ἔδοξεν ὧδ’ ἔχειν. σοὶ μὲν τάδ’ αὐδῶ,
συγγόνῳ δ’ ἐμῇ λέγω· πλεῖ ξὺν πόσει σῷ· πνεῦμα δ’ ἕξετ’
οὔριον· σωτῆρε δ’ ἡμεῖς σὼ κασιγνήτω διπλῶ πόντον
παριππεύοντε πέμψομεν πάτραν. ὅταν δὲ κάμψῃς καὶ τελευτήσῃς
βίον, θεὸς κεκλήσῃ καὶ Διοσκόρων μέτα σπονδῶν μεθέξεις
ξένιά τ’ ἀνθρώπων πάρα ἕξεις μεθ’ ἡμῶν· Ζεὺς γὰρ ὧδε
βούλεται. οὗ δ’ ὥρισέν σοι πρῶτα Μαιάδος τόκος, Σπάρτης
ἀπάρας, τὸν κατ’ οὐρανὸν δρόμον, κλέψας δέμας σὸν μὴ Πάρις
γήμειέ σε, — φρουρὸν παρ’ Ἀκτὴν τεταμένην νῆσον λέγω — Ἑλένη
τὸ λοιπὸν ἐν βροτοῖς κεκλήσεται, ἐπεὶ κλοπαίαν σ’ ἐκ δόμων
ἐδέξατο. καὶ τῷ πλανήτῃ Μενέλεῳ θεῶν πάρα μακάρων
κατοικεῖν νῆσόν ἐστι μόρσιμον· τοὺς εὐγενεῖς γὰρ οὐ
στυγοῦσι δαίμονες, τῶν δ’ ἀναριθμήτων μᾶλλόν εἰσιν οἱ πόνοι.
ὦ παῖδε Λήδας καὶ Διός, τὰ μὲν πάρος νείκη μεθήσω σφῶν
κασιγνήτης πέρι· ἐγὼ δ’ ἀδελφὴν οὐκέτ’ ἂν κτάνοιμ’ ἐμήν.
κείνη δ’ ἴτω πρὸς οἶκον, εἰ θεοῖς δοκεῖ. ἴστον δ’ ἀρίστης
σωφρονεστάτης θ’ ἅμα γεγῶτ’ ἀδελφῆς ὁμογενοῦς ἀφ’ αἵματος.
καὶ χαίρεθ’ Ἑλένης οὕνεκ’ εὐγενεστάτης γνώμης, ὃ πολλαῖς
ἐν γυναιξὶν οὐκ ἔνι. πολλαὶ μορφαὶ τῶν δαιμονίων, πολλὰ δ’
ἀέλπτως κραίνουσι θεοί· καὶ τὰ δοκηθέντ’ οὐκ ἐτελέσθη, τῶν
δ’ ἀδοκήτων πόρον ηὗρε θεός. τοιόνδ’ ἀπέβη τόδε πρᾶγμα.