Οὗτος τί πάσχεις ὦ κακόδαιμον Ξανθία; φυλακὴν καταλύειν
νυκτερινὴν διδάσκομαι. κακὸν ἆρα ταῖς πλευραῖς τι προὐφείλεις
μέγα. ἆρ’ οἶσθά γ’ οἷον κνώδαλον φυλάττομεν; οἶδ’, ἀλλ’
ἐπιθυμῶ σμικρὸν ἀπομερμηρίσαι. σὺ δ’ οὖν παρακινδύνεῡ,
ἐπεὶ καὐτοῦ γ’ ἐμοῦ κατὰ τοῖν κόραιν ὕπνου τι καταχεῖται
γλυκύ. ἀλλ’ ἦ παραφρονεῖς ἐτεὸν ἢ κορυβαντιᾷς; οὔκ, ἀλλ’
ὕπνος μ’ ἔχει τις ἐκ Σαβαζίου. τὸν αὐτὸν ἄρ’ ἐμοὶ
βουκολεῖς Σαβάζιον. κἀμοὶ γὰρ ἀρτίως ἐπεστρατεύσατο Μῆδός
τις ἐπὶ τὰ βλέφαρα νυστακτὴς ὕπνος· καὶ δῆτ’ ὄναρ
θαυμαστὸν εἶδον ἀρτίως. κἄγωγ’ ἀληθῶς οἷον οὐδεπώποτε.
ἀτὰρ σὺ λέξον πρότερος. ἐδόκουν αἰετὸν καταπτόμενον ἐς τὴν
ἀγορὰν μέγαν πάνυ ἀναρπάσαντα τοῖς ὄνυξιν ἀσπίδα φέρειν
ἐπίχαλκον ἀνεκὰς ἐς τὸν οὐρανόν, κἄπειτα ταύτην ἀποβαλεῖν
Κλεώνυμον. οὐδὲν ἄρα γρίφου διαφέρει Κλεώνυμος. πῶς δή;
προσερεῖ τις τοῖσι συμπόταις, λέγων ‘τί ταὐτὸν ἐν γῇ τ’
ἀπέβαλεν κἀν οὐρανῷ κἀν τῇ θαλάττῃ θηρίον τὴν ἀσπίδα;’
οἴμοι τί δῆτά μοι κακὸν γενήσεται ἰδόντι τοιοῦτον
ἐνύπνιον; μὴ φροντίσῃς. οὐδὲν γὰρ ἔσται δεινὸν οὐ μὰ
τοὺς θεούς. δεινόν γέ ποὔστ’ ἄνθρωπος ἀποβαλὼν ὅπλα.
ἀτὰρ σὺ τὸ σὸν αὖ λέξον. ἀλλ’ ἐστὶν μέγα. περὶ τῆς
πόλεως γάρ ἐστι τοῦ σκάφους ὅλου. λέγε νυν ἀνύσας τι τὴν
τρόπιν τοῦ πράγματος. ἔδοξέ μοι περὶ πρῶτον ὕπνον ἐν τῇ
πυκνὶ ἐκκλησιάζειν πρόβατα συγκαθήμενα, βακτηρίας ἔχοντα καὶ
τριβώνια· κἄπειτα τούτοις τοῖς προβάτοισι μοὐδόκει δημηγορεῖν
φάλαινα πανδοκεύτρια, ἔχουσα φωνὴν ἐμπεπρησμένης ὑός.
αἰβοῖ. τί ἔστι; παῦε παῦε, μὴ λέγε· ὄζει κάκιστον
τοὐνύπνιον βύρσης σαπρᾶς. εἶθ’ ἡ μιαρὰ φάλαιν’ ἔχουσα
τρυτάνην ἵστη βόειον δημόν. οἴμοι δείλαιος· τὸν δῆμον ἡμῶν
βούλεται διιστάναι. ἐδόκει δέ μοι Θέωρος αὐτῆς πλησίον χαμαὶ
καθῆσθαι τὴν κεφαλὴν κόρακος ἔχων. εἶτ’ Ἀλκιβιάδης εἶπε
πρός με τραυλίσας, “ὁλᾷς; Θέωλος τὴν κεφαλὴν κόλακος ἔχει.”
ὀρθῶς γε τοῦτ’ Ἀλκιβιάδης ἐτραύλισεν. οὔκουν ἐκεῖν’
ἀλλόκοτον, ὁ Θέωρος κόραξ γιγνόμενος; ἥκιστ’, ἀλλ’ ἄριστον.
πῶς; ὅπως; ἄνθρωπος ὢν εἶτ’ ἐγένετ’ ἐξαίφνης κόραξ·
οὔκουν ἐναργὲς τοῦτο συμβαλεῖν, ὅτι ἀρθεὶς ἀφ’ ἡμῶν ἐς
κόρακας οἰχήσεται; εἶτ’ οὐκ ἐγὼ δοὺς δύ’ ὀβολὼ μισθώσομαι
οὕτως ὑποκρινόμενον σοφῶς ὀνείρατα; φέρε νυν κατείπω τοῖς
θεαταῖς τὸν λόγον, ὀλίγ’ ἄτθ’ ὑπειπὼν πρῶτον αὐτοῖσιν
ταδί, μηδὲν παρ’ ἡμῶν προσδοκᾶν λίαν μέγα, μηδ’ αὖ γέλωτα
Μεγαρόθεν κεκλεμμένον. ἡμῖν γὰρ οὐκ ἔστ’ οὔτε κάρῡ ἐκ
φορμίδος δούλω διαρριπτοῦντε τοῖς θεωμένοις, οὔθ’ Ἡρακλῆς τὸ
δεῖπνον ἐξαπατώμενος, οὐδ’ αὖθις ἀνασελγαινόμενος Εὐριπίδης·
οὐδ’ εἰ Κλέων γ’ ἔλαμψε τῆς τύχης χάριν, αὖθις τὸν αὐτὸν
ἄνδρα μυττωτεύσομεν. ἀλλ’ ἔστιν ἡμῖν λογίδιον γνώμην ἔχον,
ὑμῶν μὲν αὐτῶν οὐχὶ δεξιώτερον, κωμῳδίας δὲ φορτικῆς
σοφώτερον. ἔστιν γὰρ ἡμῖν δεσπότης ἐκεινοσὶ ἅνω καθεύδων,
ὁ μέγας, οὑπὶ τοῦ τέγους. οὗτος φυλάττειν τὸν πατέρ’
ἐπέταξε νῷν, ἔνδον καθείρξας, ἵνα θύραζε μὴ ’ξίῃ. νόσον
γὰρ ὁ πατὴρ ἀλλόκοτον αὐτοῦ νοσεῖ, ἣν οὐδ’ ἂν εἷς
γνοίη ποτ’ οὐδ’ ἂν ξυμβάλοι εἰ μὴ πύθοιθ’ ἡμῶν· ἐπεὶ
τοπάζετε. Ἀμυνίας μὲν ὁ Προνάπους φήσ’ οὑτοσὶ εἶναι
φιλόκυβον αὐτόν· ἀλλ’ οὐδὲν λέγει. μὰ Δί’, ἀλλ’ ἀφ’ αὑτοῦ
τὴν νόσον τεκμαίρεται. οὔκ, ἀλλὰ “φιλο” μέν ἐστιν ἀρχὴ τοῦ
κακοῦ. ὁδὶ δέ φησι Σωσίας πρὸς Δερκύλον εἶναι φιλοπότην
αὐτόν. οὐδαμῶς γ’, ἐπεὶ αὕτη γε χρηστῶν ἐστιν ἀνδρῶν ἡ
νόσος. Νικόστρατος δ’ αὖ φησιν ὁ Σκαμβωνίδης εἶναι φιλοθύτην
αὐτὸν ἢ φιλόξενον. μὰ τὸν κύν’ ὦ Νικόστρατ’ οὐ φιλόξενος,
ἐπεὶ καταπύγων ἐστὶν ὅ γε Φιλόξενος. ἄλλως φλυαρεῖτ’· οὐ
γὰρ ἐξευρήσετε. εἰ δὴ ’πιθυμεῖτ’ εἰδέναι, σιγᾶτε νῦν. φράσω
γὰρ ἤδη τὴν νόσον τοῦ δεσπότου. φιληλιαστής ἐστιν ὡς
οὐδεὶς ἀνήρ, ἐρᾷ τε τούτου, τοῦ δικάζειν, καὶ στένει ἢν
μὴ ’πὶ τοῦ πρώτου καθίζηται ξύλου. ὕπνου δ’ ὁρᾷ τῆς
νυκτὸς οὐδὲ πασπάλην. ἢν δ’ οὖν καταμύσῃ κἂν ἄχνην,
ὅμως ἐκεῖ ὁ νοῦς πέτεται τὴν νύκτα περὶ τὴν κλεψύδραν.
ὑπὸ τοῦ δὲ τὴν ψῆφόν γ’ ἔχειν εἰωθέναι τοὺς τρεῖς
ξυνέχων τῶν δακτύλων ἀνίσταται, ὥσπερ λιβανωτὸν ἐπιτιθεὶς
νουμηνίᾳ. καὶ νὴ Δί’ ἢν ἴδῃ γέ που γεγραμμένον υἱὸν
Πυριλάμπους ἐν θύρᾳ Δῆμον καλόν, ἰὼν παρέγραψε πλησίον
“κημὸς καλός.” τὸν ἀλεκτρυόνα δ’, ὃς ᾖδ’ ἀφ’ ἑσπέρας,
ἔφη ὄψ’ ἐξεγείρειν αὐτὸν ἀναπεπεισμένον, παρὰ τῶν
ὑπευθύνων ἔχοντα χρήματα. εὐθὺς δ’ ἀπὸ δορπηστοῦ κέκραγεν
ἐμβάδας, κἄπειτ’ ἐκεῖσ’ ἐλθὼν προκαθεύδει πρὼ| πάνυ,
ὥσπερ λεπὰς προσεχόμενος τῷ κίονι. ὑπὸ δυσκολίας δ’ ἅπασι
τιμῶν τὴν μακρὰν ὥσπερ μέλιττ’ ἢ βομβυλιὸς εἰσέρχεται ὑπὸ
τοῖς ὄνυξι κηρὸν ἀναπεπλασμένος. ψήφων δὲ δείσας μὴ δεηθείη
ποτέ, ἵν’ ἔχοι δικάζειν, αἰγιαλὸν ἔνδον τρέφει. τοιαῦτ’
ἀλύει· νουθετούμενος δ’ ἀεὶ μᾶλλον δικάζει. τοῦτον οὖν
φυλάττομεν μοχλοῖσιν ἐνδήσαντες, ὡς ἂν μὴ ’ξίῃ. ὁ γὰρ
υἱὸς αὐτοῦ τὴν νόσον βαρέως φέρει. καὶ πρῶτα μὲν λόγοισι
παραμυθούμενος ἀνέπειθεν αὐτὸν μὴ φορεῖν τριβώνιον μηδ’
ἐξιέναι θύραζ’, ὁ δ’ οὐκ ἐπείθετο. εἶτ’ αὐτὸν ἀπέλου
κἀκάθαιρ’, ὁ δ’ οὐ μάλα. μετὰ τοῦτ’ ἐκορυβάντιζ’, ὁ δ’
αὐτῷ τυμπάνῳ ᾄξας ἐδίκαζεν ἐς τὸ καινὸν ἐμπεσών. ὅτε
δῆτα ταύταις ταῖς τελεταῖς οὐκ ὠφέλει, διέπλευσεν εἰς
Αἴγιναν, εἶτα ξυλλαβὼν νύκτωρ κατέκλινεν αὐτὸν εἰς
Ἀσκληπιοῦ, ὁ δ’ ἀνεφάνη κνεφαῖος ἐπὶ τῇ κιγκλίδι.
ἐντεῦθεν οὐκέτ’ αὐτὸν ἐξεφρίεμεν, ὁ δ’ ἐξεδίδρασκε διά τε
τῶν ὑδρορροῶν καὶ τῶν ὀπῶν· ἡμεῖς δ’ ὅσ’ ἦν τετρημένα
ἐνεβύσαμεν ῥακίοισι κἀπακτώσαμεν, ὁ δ’ ὡσπερεὶ κολοιὸς
αὑτῷ παττάλους ἐνέκρουεν ἐς τὸν τοῖχον, εἶτ’ ἐξήλλετο.
ἡμεῖς δὲ τὴν αὐλὴν ἅπασαν δικτύοις καταπετάσαντες ἐν
κύκλῳ φυλάττομεν. ἔστιν δ’ ὄνομα τῷ μὲν γέροντι Φιλοκλέων
ναὶ μὰ Δία, τῷ δ’ υἱεῖ γε τῳδὶ Βδελυκλέων, ἔχων τρόπους
φρυαγμοσεμνάκους τίνας. ὦ Ξανθία καὶ Σωσία, καθεύδετε;
οἴμοι. τί ἔστι; Βδελυκλέων ἀνίσταται. οὐ περιδραμεῖται
σφῷν ταχέως δεῦρ’ ἅτερος; ὁ γὰρ πατὴρ ἐς τὸν ἰπνὸν
εἰσελήλυθε καὶ μυσπολεῖ τι καταδεδυκώς. ἀλλ’ ἄθρει κατὰ τῆς
πυέλου τὸ τρῆμ’ ὅπως μὴ ’κδύσεται· σὺ δὲ τῇ θύρᾳ
πρόσκεισο. ταῦτ’ ὦ δέσποτα. ἄναξ Πόσειδον τί ποτ’ ἄρ’ ἡ
κάπνη ψοφεῖ; οὗτος τίς εἶ σύ; καπνὸς ἔγωγ’ ἐξέρχομαι.
καπνός; φέρ’ ἴδω ξύλου τίνος σύ. συκίνου. νὴ τὸν Δί’
ὅσπερ γ’ ἐστὶ δριμύτατος καπνῶν. ἀτὰρ οὐκέτ’ ἐρρήσεις γε,
ποῦ ’σθ’ ἡ τηλία; δύου πάλιν· φέρ’ ἐπαναθῶ σοι καὶ ξύλον.
ἐνταῦθά νυν ζήτει τιν’ ἀλλην μηχανήν. ἀτὰρ ἄθλιός γ’
εἴιμ’ ὡς ἕτερός γ’ οὐδεὶς ἀνήρ, ὅστις πατρὸς νυνὶ
Καπνίου κεκλήσομαι. <ὅδε> τὴν θύραν ὠθεῖ· πιέζέ νυν σφόδρα,
εὖ κἀνδρικῶς· κἀγὼ γὰρ ἐνταῦθ’ ἔρχομαι. καὶ τῆς
κατακλῇδος ἐπιμελοῦ, καὶ τοῦ μοχλοῦ φύλατθ’ ὅπως μὴ τὴν
βάλανον ἐκτρώξεται. τί δράσετ’; οὐκ ἐκφρήσετ’ ὦ μιαρώτατοι
δικάσοντά μ’, ἀλλ’ ἐκφεύξεται Δρακοντίδης; σὺ δὲ τοῦτο
βαρέως ἂν φέροις; ὁ γὰρ θεὸς μαντευομένῳ μοὔχρησεν ἐν
Δελφοῖς ποτέ, ὅταν τις ἐκφύγῃ μ’ ἀποσκλῆναι τότε. Ἄπολλον
ἀποτρόπαιε τοῦ μαντεύματος. ἴθ’ ἀντιβολῶ σ’ ἔκφρες με, μὴ
διαρραγῶ. μὰ τὸν Ποσειδῶ Φιλοκλέων οὐδέποτέ γε. διατρώξομαι
τοίνυν ὀδὰξ τὸ δίκτυον. ἀλλ’ οὐκ ἔχεις ὀδόντας. οἴμοι
δείλαιος· τῶς ἄν σ’ ἀποκτείναιμι; πῶς; δότε μοι ξίφος ὅπως
τάχιστ’, ἢ πινάκιον τιμητικόν. ἅνθρωπος οὗτος μέγα τι
δρασείει κακόν. μὰ τὸν Δί’ οὐ δῆτ’, ἀλλ’ ἀποδόσθαι βούλομαι
τὸν ὄνον ἄγων αὐτοῖσι τοῖς κανθηλίοις· νουμηνία γάρ ἐστιν.
οὔκουν κἂν ἐγὼ αὐτὸν ἀποδοίμην δῆτ’ ἄν; οὐχ ὥσπερ γ’
ἐγώ. μὰ Δί’ ἀλλ’ ἄμεινον. ἀλλὰ τὸν ὄνον ἔξαγε. οἵαν
πρόφασιν καθῆκεν, ὡς εἰρωνικῶς, ἵν’ αὐτὸν ἐκπέμψειας. ἀλλ’
οὐκ ἔσπασεν ταύτῃ γ’· ἐγὼ γὰρ ᾐσθόμην τεχνωμένου. ἀλλ’
εἰσιών μοι τὸν ὄνον ἐξάγειν δοκῶ ὅπως ἂν ὁ γέρων μηδὲ
παρακύψῃ πάλιν. κάνθων τί κλάεις; ὅτι πεπράσει τήμερον;
βάδιζε θᾶττον. τί στένεις, εἰ μὴ φέρεις Ὀδυσσέα τιν’; ἀλλὰ
ναὶ μὰ Δία φέρει κάτω γε τουτονί τιν’ ὑποδεδυκότα. ποῖον;
φέρ’ ἴδωμαι τουτονί. τουτὶ τί ἦν; τίς εἶ ποτ’ ὦνθρωπ’
ἐτεόν; Οὖτις νὴ Δία. Οὖτις σύ; ποδαπός; Ἴθακος
Ἀποδρασιππίδου. Οὖτις μὰ τὸν Δί’ οὔτι χαιρήσων γε σύ.
ὕφελκε θᾶττον αὐτόν. ὦ μιαρώτατος ἵν’ ὑποδέδυκεν· ὥστ’
ἔμοιγ’ ἰνδάλλεται ὁμοιότατος κλητῆρος εἶναι πωλίῳ. εἰ μή
μ’ ἐάσεθ’ ἥσυχον, μαχούμεθα. περὶ τοῦ μαχεῖ νῷν δῆτα; περὶ
ὄνου σκιᾶς. πονηρὸς εἶ πόρρω τέχνης καὶ παράβολος. ἐγὼ
πονηρός; οὐ μὰ Δί’ ἀλλ’ οὐκ οἶσθα σὺ νῦν μ’ ὄντ’
ἄριστον· ἀλλ’ ἴσως, ὅταν φάγῃς ὑπογάστριον γέροντος
ἡλιαστικοῦ. ὤθει τὸν ὄνον καὶ σαυτὸν ἐς τὴν οἰκίαν. ὦ
ξυνδικασταὶ καὶ Κλέων ἀμύνατε. ἔνδον κέκραχθι τῆς θύρας
κεκλῃμένης. ὤθει σὺ πολλοὺς τῶν λίθων πρὸς τὴν θύραν, καὶ
τὴν βάλανον ἔμβαλλε πάλιν ἐς τὸν μοχλόν, καὶ τῇ δοκῷ
προσθεὶς τὸν ὅλμον τὸν μέγαν ἀνύσας τι προσκύλισον. οἴμοι
δείλαιος· πόθεν ποτ’ ἐμπέπτωκέ μοι τὸ βωλίον; ἴσως ἄνωθεν
μῦς ἐνέβαλέ σοί ποθεν. μῦς; οὐ μὰ Δί’ ἀλλ’ ὑποδυόμενός
τις οὑτοσὶ ὑπὸ τῶν κεραμίδων ἡλιαστὴς ὀροφίας. οἴμοι
κακοδαίμων, στροῦθος ἁνὴρ γίγνεται· ἐκπτήσεται. ποῦ ποῦ ’στί
μοι τὸ δίκτυον; σοῦ σοῦ, πάλιν σοῦ. νὴ Δί’ ἦ μοι κρεῖττον
ἦν τηρεῖν Σκιώνην ἀντὶ τούτου τοῦ πατρός. ἄγε νυν, ἐπειδὴ
τουτονὶ σεσοβήκαμεν, κοὐκ ἔσθ’ ὅπως διαδὺς ἂν ἡμᾶς ἔτι
λάθοι, τί οὐκ ἀπεκοιμήθημεν ὅσον ὅσον στίλην; ἀλλ’ ὦ
πόνηρ’ ἥξουσιν ὀλίγον ὕστερον οἱ ξυνδικασταὶ παρακαλοῦντες
τουτονὶ τὸν πατέρα. τίλέγεις; ἀλλὰ νῦν γ’ ὄρθρος βαθύς. νὴ
τὸν Δί’, ὀψὲ γοῦν ἀνεστήκασι νῦν. ὡς ἀπὸ μέσων νυκτῶν γε
παρακαλοῦσ’ ἀεί, λύχνους ἔχοντες καὶ μινυρίζοντες μέλη
ἀρχαῖα μελισιδωνοφρυνιχήρατα, οἷς ἐκκαλοῦνται τοῦτον.
οὐκοῦν, ἢν δέῃ, ἤδη ποτ’ αὐτοὺς τοῖς λίθοις βαλλήσομεν.
ἀλλ’ ὦ πόνηρε τὸ γένος ἤν τις ὀργίσῃ τὸ τῶν γερόντων,
ἔσθ’ ὅμοιον σφηκιᾷ. ἔχουσι γὰρ καὶ κέντρον ἐκ τῆς
ὀσφύος ὀξύτατον, ᾧ κεντοῦσι, καὶ κεκραγότες πηδῶσι καὶ
βάλλουσιν ὥσπερ φέψαλοι. μὴ φροντίσῃς· ἐὰν ἐγὼ λίθους
ἔχω, πολλῶν δικαστῶν σφηκιὰν διασκεδῶ. χώρει πρόβαιν’
ἐρρωμένως. ὦ Κωμία βραδύνεις. μὰ τὸν Δί’ οὐ μέντοι πρὸ
τοῦ γ’, ἀλλ’ ἦσθ’ ἱμὰς κύνειος· νυνὶ δὲ κρείττων ἐστί σου
Χαρινάδης βαδίζειν. ὦ Στρυμόδωρε Κονθυλεῦ, βέλτιστε
συνδικαστῶν, Εὐεργίδης ἆρ’ ἐστί που ’νταῦθ’ ἢ Χάβης ὁ
Φλυεύς; πάρεσθ’ ὃ δὴ λοιπόν γ’ ἔτ’ ἐστίν, ἀππαπαῖ
παπαιάξ, ἥβης ἐκείνης ἡνίκ’ ἐν Βυζαντίῳ ξυνῆμεν φρουροῦντ’
ἐγώ τε καὶ σύ· κᾆτα περιπατοῦντε νύκτωρ τῆς ἀρτοπώλιδος
λαθόντ’ ἐκλέψαμεν τὸν ὅλμον, κᾆθ’ ἥψομεν τοῦ κορκόρου
κατασχίσαντες αὐτόν. ἀλλ’ ἐγκονῶμεν ὦνδρες, ὡς ἔσται
Λάχητι νυνί· σίμβλον δέ φασι χρημάτων ἔχειν ἅπαντες αὐτόν.
χθὲς οὖν Κλέων ὁ κηδεμὼν ἡμῖν ἐφεῖτ’ ἐν ὥρᾳ ἥκειν
ἔχοντας ἡμερῶν ὀργὴν τριῶν πονηρὰν ἐπ’ αὐτόν, ὡς
κολωμένους ὧν ἠδίκησεν. ἀλλὰ σπεύδωμεν ὦνδρες ἥλικες πρὶν
ἡμέραν γενέσθαι. χωρῶμεν ἅμα τε τῷ λύχνῳ πάντῃ
διασκοπῶμεν, μή που λίθος τις ἐμποδὼν ἡμᾶς κακόν τι δράσῃ.
τὸν πηλὸν ὦ πάτερ πάτερ τουτονὶ φύλαξαι. κάρφος χαμᾶθέν νυν
λαβὼν τὸν λύχνον πρόμυξον. οὔκ, ἀλλὰ τῳδί μοι δοκῶ τὸν
λύχνον προβύσειν. τί δὴ μαθὼν τῷ δακτύλῳ τὴν θρυαλλίδ’
ὠθεῖς, καὶ ταῦτα τοὐλαίου σπανίζοντος ὦνόητε; οὐ γὰρ
δάκνει σ’, ὅταν δέῃ τίμιον πρίασθαι. εἰ νὴ Δί’ αὖθις
κονδύλοις νουθετήσεθ’ ἡμᾶς, ἀποσβέσαντες τοὺς λύχνους ἄπιμεν
οἴκαδ’ αὐτοί· κἄπειτ’ ἴσως ἐν τῷ σκότῳ τουτουὶ
στερηθεὶς τὸν πηλὸν ὥσπερ ἀτταγᾶς τυρβάσεις βαδίζων. ἦ μὴν
ἐγὼ σοῦ χἀτέρους μείζονας κολάζω. ἀλλ’ οὑτοσί μοι βόρβορος
φαίνεται πατοῦντι· κοὐκ ἔσθ’ ὅπως οὐχ ἡμερῶν τεττάρων τὸ
πλεῖστον ὕδωρ ἀναγκαίως ἔχει τὸν θεὸν ποιῆσαι. ἔπεισι
γοῦν τοῖσιν λύχνοις οὑτοιὶ μύκητες· φιλεῖ δ’, ὅταν τοῦτ’
ᾖ, ποιεῖν ὑετὸν μάλιστα. δεῖται δὲ καὶ τῶν καρπίμων ἅττα
μή ’στι πρῷα ὕδωρ γενέσθαι κἀπιπνεῦσαι βόρειον αὐτοῖς. τί
χρῆμ’ ἄρ’ οὑκ τῆς οἰκίας τῆσδε συνδικαστὴς πέπονθεν, ὡς οὐ
φαίνεται δεῦρο πρὸς τὸ πλῆθος; οὐ μὴν πρὸ τοῦ γ’ ἐφολκὸς
ἦν, ἀλλὰ πρῶτος ἡμῶν ἡγεῖτ’ ἂν ᾄδων Φρυνίχου· καὶ γάρ
ἐστιν ἁνὴρ φιλῳδός. ἀλλά μοι δοκεῖ στάντας ἐνθάδ’ ὦνδρες
ᾄδοντας αὐτὸν ἐκκαλεῖν, ἤν τί πως ἀκούσας τοὐμοῦ μέλους
ὑφ’ ἡδονῆς ἑρπύσῃ θύραζε. τί ποτ’ οὐ πρὸ θυρῶν φαίνετ’
ἄρ’ ἡμῖν ὁ γέρων οὐδ’ ὑπακούει; μῶν ἀπολώλεκε τὰς
ἐμβάδας, ἢ προσέκοψ’ ἐν τῷ σκότῳ τὸν δάκτυλόν που, εἶτ’
ἐφλέγμηνεν αὐτοῦ τὸ σφυρὸν γέροντος ὄντος; καὶ τάχ’ ἂν
βουβωνιῴη. ἦ μὴν πολὺ δριμύτατός γ’ ἦν τῶν παρ’ ἡμῖν,
καὶ μόνος οὐκ ἂν ἐπείθετ’, ἀλλ’ ὁπότ’ ἀντιβολοίη τις,
κάτω κύπτων ἂν οὕτω ‘λίθον ἕψεις,’ ἔλεγεν. τάχα δ’ ἂν
διὰ τὸν χθιζινὸν ἄνθρωπον, ὃς ἡμᾶς διεδύετ’ ἐξαπατῶν καὶ
λέγων ὡς φιλαθήναιος ἦν καὶ τἀν Σάμῳ πρῶτος κατείποι, διὰ
τοῦτ’ ὀδυνηθεὶς εἶτ’ ἴσως κεῖται πυρέττων. ἔστι γὰρ
τοιοῦτος ἁνήρ. ἀλλ’ ὦγάθ’ ἀνίστασο μηδ’ οὕτω σεαυτὸν
ἔσθιε μηδ’ ἀγανάκτει. καὶ γὰρ ἀνὴρ παχὺς ἥκει τῶν
προδόντων τἀπὶ Θρᾴκης· ὃν ὅπως ἐγχυτριεῖς. ὕπαγ’ ὦ παῖ
ὕπαγε. ἐθελήσεις τί μοι οὖν ὦ πάτερ, ἤν σού τι δεηθῶ;
πάνυ γ’ ὦ παιδίον. ἀλλ’ εἰπέ, τί βούλει με πρίασθαι καλόν;
οἶμαι δέ σ’ ἐρεῖν ἀστραγάλους δήπουθεν ὦ παῖ. μὰ Δί’
ἀλλ’ ἰσχάδας ὦ παππία· ἥδιον γάρ. οὐκ ἂν μὰ Δί’, εἰ
κρέμαισθέ γ’ ὑμεῖς. μὰ Δί’ οὔ τἄρα προπέμψω σε τὸ λοιπόν.
ἀπὸ γὰρ τοῦδέ με τοῦ μισθαρίου τρίτον αὐτὸν ἔχειν ἄλφιτα
δεῖ καὶ ξύλα κὤψον· <ἒ ἔ.> σὺ δὲ σῦκά μ’ αἰτεῖς. ἄγε
νυν ὦ πάτερ ἢν μὴ τὸ δικαστήριον ἅρχων καθίσῃ νῦν, πόθεν
ὠνησόμεθ’ ἄριστον; ἔχεις ἐλπίδα χρηστήν τινα νῷν ἢ πόρον
Ἕλλας ἱρὸν <εὑρεῖν>; ἀπαπαῖ φεῦ, <ἀπαπαῖ φεῦ,> μὰ Δί’
οὐκ ἔγωγε νῷν οἶδ’ ὁπόθεν γε δεῖπνον ἔσται. τί με δῆτ’
ὦ μελέα μῆτερ ἔτικτες; ἵν’ ἐμοὶ πράγματα βόσκειν
παρέχῃς. ἀνόνητον ἄρ’ ὦ θυλάκιόν σ’ εἶχον ἄγαλμα. ἒ
ἔ. πάρα νῷν στενάζειν. φίλοι, τήκομαι μὲν πάλαι διὰ τῆς
ὀπῆς ὑμῶν ὑπακούων. ἀλλὰ γὰρ οὐχ οἷός τ’ εἴμ’ ᾄδειν.
τί ποιήσω; τηροῦμαι δ’ ὑπὸ τῶνδ’, ἐπεὶ βούλομαί γε πάλαι
μεθ’ ὑμῶν ἐλθὼν ἐπὶ τοὺς καδίσκους κακόν τι ποιῆσαι. ἀλλ’
ὦ Ζεῦ <Ζεῦ> μέγα βροντήσας ἤ με ποίησον καπνὸν ἐξαίφνης
ἢ Προξενίδην ἢ τὸν Σέλλου τοῦτον τὸν ψευδαμάμαξυν. τόλμησον
ἄναξ χαρίσασθαί μοι, πάθος οἰκτίρας· ἤ με κεραυνῷ
διατινθαλέῳ σπόδισον ταχέως, κἄπειτ’ ἀνελών μ’ ἀποφυσήσας
εἰς ὀξάλμην ἔμβαλε θερμήν· ἢ δῆτα λίθον με ποίησον ἐφ’
οὗ τὰς χοιρίνας ἀριθμοῦσι. τίς γάρ ἐσθ’ ὁ ταῦτά σ’
εἵργων κἀποκλῄων τῇ θύρᾳ; λέξον· πρὸς εὔνους γὰρ
φράσεις. οὑμὸς υἱός. ἀλλὰ μὴ βοᾶτε· καὶ γὰρ τυγχάνει
οὑτοσὶ πρόσθεν καθεύδων. ἀλλ’ ὕφεσθε τοῦ τόνου. τοῦ δ’
ἔφεξιν ὦ μάταιε ταῦτα δρᾶν σε βούλεται; <καὶ> τίνα πρόφασιν
ἔχων; οὐκ ἐᾷ μ’ ὦνδρες δικάζειν οὐδὲ δρᾶν οὐδὲν κακόν,
ἀλλά μ’ εὐωχεῖν ἕτοιμός ἐστ’· ἐγὼ δ’ οὐ βούλομαι. τοῦτ’
ἐτόλμησ’ ὁ μιαρὸς χανεῖν ὁ Δημολογοκλέων <ὅδ’,> ὅτι λέγεις
<σύ> τι περὶ τῶν νεῶν ἀληθές. οὐ γὰρ ἄν ποθ’ οὗτος ἁνὴρ
τοῦτ’ ἐτόλμησεν λέγειν, εἰ μὴ ξυνωμότης τις ἦν. ἀλλ’ ἐκ
τούτων ὥρα τινά σοι ζητεῖν καινὴν ἐπίνοιαν, ἥτις σε λάθρᾳ
τἀνδρὸς τουδὶ καταβῆναι δεῦρο ποιήσει. τίς ἂν οὖν εἴη;
ζητεῖθ’ ὑμεῖς, ὡς πᾶν <ἂν> ἔγωγε ποιοίην· οὕτω κιττῶ διὰ
τῶν σανίδων μετὰ χοιρίνης περιελθεῖν. ἔστιν ὀπὴ δῆθ’
ἥντιν’ ἂν ἔνδοθεν οἷός τ’ εἴης διορύξαι, εἶτ’ ἐκδῦναι
ῥάκεσιν κρυφθεὶς ὥσπερ πολύμητις Ὀδυσσεύς; πάντα πέφαρκται
κοὐκ ἔστιν ὀπῆς οὐδ’ εἰ σέρφῳ διαδῦναι. ἀλλ’ ἄλλο τι δεῖ
ζητεῖν ὑμᾶς· ὀπίαν δ’ οὐκ ἔστι γενέσθαι. μέμνησαι δῆθ’,
ὅτ’ ἐπὶ στρατιᾶς κλέψας ποτὲ τοὺς ὀβελίσκους ἵεις σαυτὸν
κατὰ τοῦ τείχους ταχέως, ὅτε Νάξος ἑάλω. οἶδ’· ἀλλὰ τί
τοῦτ’; οὐδὲν γὰρ τοῦτ’ ἐστὶν ἐκείνῳ προσόμοιον. ἥβων γὰρ
κἀδυνάμην κλέπτειν, ἴσχυόν τ’ αὐτὸς ἐμαυτοῦ, κοὐδείς μ’
ἐφύλαττ’, ἀλλ’ ἐξῆν μοι φεύγειν ἀδεῶς. νῦν δὲ ξὺν ὅπλοις
ἄνδρες ὁπλῖται διαταξάμενοι κατὰ τὰς διόδους σκοπιωροῦνται,
τὼ δὲ δύ’ αὐτῶν ἐπὶ ταῖσι θύραις ὥσπερ με γαλῆν κρέα
κλέψασαν τηροῦσιν ἔχοντ’ ὀβελίσκους. ἀλλὰ καὶ νῦν ἐκπόριζε
μηχανὴν ὅπως τάχισθ’· ἕως γάρ, ὦ μελίττιον. διατραγεῖν
τοίνυν κράτιστόν ἐστί μοι τὸ δίκτυον. ἡ δέ μοι Δίκτυννα
συγγνώμην ἔχοι τοῦ δικτύου. ταῦτα μὲν πρὸς ἀνδρός ἐστ’
ἄνοντος ἐς σωτηρίαν. ἀλλ’ ἔπαγε τὴν γνάθον. διατέτρωκται
τοῦτό γ’. ἀλλὰ μὴ βοᾶτε μηδαμῶς, ἀλλὰ τηρώμεσθ’ ὅπως μὴ
Βδελυκλέων αἰσθήσεται. μηδὲν ὦ τᾶν δέδιθι, μηδέν· ὡς ἐγὼ
τοῦτόν γ’, ἐὰν γρύξῃ τι, ποιήσω δακεῖν τὴν καρδίαν καὶ τὸν
περὶ ψυχῆς δρόμον δραμεῖν, ἵν’ εἰδῇ μὴ πατεῖν τὰ τοῖν
θεοῖν ψηφίσματα. ἀλλ’ ἐξάψας διὰ τῆς θυρίδος τὸ καλῴδιον
εἶτα καθίμα δήσας σαυτὸν καὶ τὴν ψυχὴν ἐμπλησάμενος
Διοπείθους. ἄγε νυν, ἢν αἰσθομένω τούτω ζητῆτόν μ’
ἐσκαλαμᾶσθαι κἀνασπαστὸν ποιεῖν εἴσω, τί ποιήσετε; φράζετε
νυνί. ἀμυνοῦμέν σοι τὸν πρινώδη θυμὸν ἅπαντες καλέσαντες
ὥστ’ οὐ δυνατόν σ’ εἵργειν ἔσται· τοιαῦτα ποιήσομεν ἡμεῖς.
δράσω τοίνυν ὑμῖν πίσυνος, καὶ — μανθάνετ’; — ἤν τι πάθω
’γώ, ἀνελόντες καὶ κατακλαύσαντες θεῖναί μ’ ὑπὸ τοῖσι
δρυφάκτοις. οὐδὲν πείσει· μηδὲν δείσῃς. ἀλλ’ ὦ βέλτιστε
καθίει σαυτὸν θαρρῶν κἀπευξάμενος τοῖσι πατρῴοισι θεοῖσιν.
ὦ Λύκε δέσποτα, γείτων ἥρως· σὺ γὰρ οἷσπερ ἐγὼ
κεχάρησαι, τοῖς δακρύοισιν τῶν φευγόντων ἀεὶ καὶ τοῖς
ὀλοφυρμοῖς· ᾤκησας γοῦν ἐπίτηδες ἰὼν ἐνταῦθ’ ἵνα ταῦτ’
ἀκροῷο, κἀβουλήθης μόνος ἡρώων παρὰ τὸν κλάοντα καθῆσθαι.
ἐλέησον καὶ σῶσον νυνὶ τὸν σαυτοῦ πλησιόχωρον· κοὐ μή ποτέ
σου παρὰ τὰς κάννας οὐρήσω μηδ’ ἀποπάρδω. οὗτος ἐγείρου.
τί τὸ πρᾶγμ’; ὥσπερ φωνή μέ τις ἐγκεκύκλωται. μῶν ὁ γέρων
πῃ διαδύεται <αὖ>; μὰ Δί’ οὐ δῆτ’, ἀλλὰ καθιμᾷ αὑτὸν
δήσας. ὦ μιαρώτατε τί ποιεῖς; οὐ μὴ καταβήσει; ἀνάβαιν’
ἀνύσας κατὰ τὴν ἑτέραν καὶ ταῖσιν φυλλάσι παῖε, ἤν πως
πρύμνην ἀνακρούσηται πληγεὶς ταῖς εἰρεσιώναις. οὐ ξυλλήψεσθ’
ὁπόσοισι δίκαι τῆτες μέλλουσιν ἔσεσθαι, ὦ Σμικυθίων καὶ
Τεισιάδη καὶ Χρήμων καὶ Φερέδειπνε; πότε δ’, εἰ μὴ νῦν,
ἐπαρήξετέ μοι, πρίν μ’ εἴσω μᾶλλον ἄγεσθαι; εἰπέ μοι τί
μέλλομεν κινεῖν ἐκείνην τὴν χολήν, ἥνπερ, ἡνίκ’ ἄν τις
ἡμῶν ὀργίσῃ τὴν σφηκιάν; νῦν ἐκεῖνο νῦν ἐκεῖνο
τοὐξύθυμον, ᾧ κολαζόμεσθα, κέντρον †ἐντέτατ’ ὀξύ†. ἀλλὰ
θαἰμάτια βαλόντες ὡς τάχιστα, παιδία, θεῖτε καὶ βοᾶτε, καὶ
Κλέωνι ταῦτ’ ἀγγέλλετε, καὶ κελεύετ’ αὐτὸν ἥκειν ὡς ἐπ’
ἄνδρα μισόπολιν ὄντα κἀπολούμενον, ὅτι τόνδε λόγον
ἐσφέρει, μὴ δικάζειν δίκας. ὦγαθοὶ τὸ πρᾶγμ’ ἀκούσατ’,
ἀλλὰ μὴ κεκράγετε. νὴ Δί’ ἐς τὸν οὐρανόν γ’. ὡς τοῦδ’
ἐγὼ οὐ μεθήσομαι. ταῦτα δῆτ’ οὐ δεινὰ καὶ τυραννίς ἐστιν
ἐμφανής; ὦ πόλις καὶ Θεώρου θεοισεχθρία, κεἴ τις ἄλλος
προέστηκεν ἡμῶν κόλαξ. Ἡράκλεις καὶ κέντρ’ ἔχουσιν. οὐχ
ὁρᾷς ὦ δέσποτα; οἷς γ’ ἀπώλεσαν Φίλιππον ἐν δίκῃ τὸν
Γοργίου. καὶ σέ γ’ αὐτοῖς ἐξολοῦμεν· ἀλλὰ πᾶς ἐπίστρεφε
δεῦρο κἀξείρας τὸ κέντρον εἶτ’ ἐπ’ αὐτὸν ἵεσο, ξυσταλεὶς
εὔτακτος ὀργῆς καὶ μένους ἐμπλήμενος, ὡς ἂν εὖ εἰδῇ
τὸ λοιπὸν σμῆνος οἷον ὤργισεν. τοῦτο μέντοι δεινὸν ἤδη νὴ
Δί’, εἰ μαχούμεθα· ὡς ἔγωγ’ αὐτῶν ὁρῶν δέδοικα τὰς
ἐγκεντρίδας. ἀλλ’ ἀφίει τὸν ἄνδρ’· εἰ δὲ μή, φήμ’ ἐγὼ
τὰς χελώνας μακαριεῖν σε τοῦ δέρματος. εἶά νυν ὦ
ξυνδικασταὶ σφῆκες ὀξυκάρδιοι, οἱ μὲν ἐς τὸν πρωκτὸν αὐτῶν
ἐσπέτεσθ’ ὠργισμένοι, οἱ δὲ τὠφθαλμὼ κύκλῳ κεντεῖτε καὶ
τοὺς δακτύλους. ὦ Μίδα καὶ Φρὺξ βοήθει δεῦρο καὶ Μασιντύα,
καὶ λάβεσθε τουτουὶ καὶ μὴ μεθῆσθε μηδενί· εἰ δὲ μή, ’ν
πέδαις παχείαις οὐδὲν ἀριστήσετε. ὡς ἐγὼ πολλῶν ἀκούσας
οἶδα θρίων τὸν ψόφον. εἰ δὲ μὴ τοῦτον μεθήσεις, ἔν τί σοι
παγήσεται. ὦ Κέκροψ ἥρως ἄναξ τὰ πρὸς ποδῶν Δρακοντίδη,
περιορᾷς οὕτω μ’ ὑπ’ ἀνδρῶν βαρβάρων χειρούμενον, οὓς ἐγὼ
’δίδαξα κλάειν τέτταρ’ ἐς τὴν χοίνικα; εἶτα δῆτ’ οὐ πόλλ’
ἔνεστι δεινὰ τῷ γήρᾳ κακά; δηλαδή· καὶ νῦν γε τούτω τὸν
παλαιὸν δεσπότην πρὸς βίαν χειροῦσιν, οὐδὲν τῶν πάλαι
μεμνημένοι διφθερῶν κἀξωμίδων, ἃς οὗτος αὐτοῖς ἠμπόλα,
καὶ κυνᾶς· καὶ τοὺς πόδας χειμῶνος ὄντος ὠφέλει, ὥστε μὴ
ῥιγῶν ἑκάστοτ’· ἀλλὰ τούτοις γ’ οὐκ ἔνι οὐδ’ ἐν
ὀφθαλμοῖσιν αἰδὼς τῶν παλαιῶν ἐμβάδων. οὐκ ἀφήσεις οὐδὲ
νυνί μ’ ὦ κάκιστον θηρίον, οὐδ’ ἀναμνησθεὶς ὅθ’ εὑρὼν
τοὺς βότρυς κλέπτοντά σε προσαγαγὼν πρὸς τὴν ἐλάαν ἐξέδειρ’
εὖ κἀνδρικῶς, ὥστε σε ζηλωτὸν εἶναι; σὺ δ’ ἀχάριστος
ἦσθ’ ἄρα. ἀλλ’ ἄνες με καὶ σὺ καὶ σύ, πρὶν τὸν υἱὸν
ἐκδραμεῖν. ἀλλὰ τούτων μὲν τάχ’ ἡμῖν δώσετον καλὴν δίκην,
οὐκέτ’ ἐς μακρὰν ἵν’ εἰδῆθ’ οἷός ἐστ’ ἀνδρῶν τρόπος
ὀξυθύμων καὶ δικαίων καὶ βλεπόντων κάρδαμα. παῖε παἶ ὦ
Ξανθία τοὺς σφῆκας ἀπὸ τῆς οἰκίας. ἀλλὰ δρῶ τοῦτ’· ἀλλὰ
καὶ σὺ τῦφε πολλῷ τῷ καπνῷ. οὐχὶ σοῦσθ’; οὐκ ἐς
κόρακας; οὐκ ἄπιτε; παῖε τῷ ξύλῳ. καὶ σὺ προσθεὶς
Αἰσχίνην ἔντυφε τὸν Σελλαρτίου. ἆρ’ ἐμέλλομέν ποθ’ ὑμᾶς
ἀποσοβήσειν τῷ χρόνῳ. ἀλλὰ μὰ Δί’ οὐ ῥᾳδίως οὕτως ἂν
αὐτοὺς διέφυγες, εἴπερ ἔτυχον τῶν μελῶν τῶν Φιλοκλέους
βεβρωκότες. ἆρα δῆτ’ οὐκ αὐτὰ δῆλα τοῖς πένησιν, ἡ
τυραννὶς †ὡς λάθρᾳ γ’ ἐλάνθαν’ ὑπιοῦσά με,† εἰ σύ γ’ ὦ
πόνῳ πόνηρε καὶ κομηταμυνία τῶν νόμων ἡμᾶς ἀπείργεις ὧν
ἔθηκεν ἡ πόλις, οὔτε τιν’ ἔχων πρόφασιν οὔτε λόγον
εὐτράπελον, αὐτὸς ἄρχων μόνος; ἔσθ’ ὅπως ἄνευ μάχης καὶ
τῆς κατοξείας βοῆς ἐς λόγους ἔλθοιμεν ἀλλήλοισι καὶ
διαλλαγάς; σοὐς λόγους ὦ μισόδημε καὶ μοναρχίας ἐραστά, καὶ
ξυνὼν Βρασίδᾳ καὶ φορῶν κράσπεδα στεμμάτων τήν θ’ ὑπήνην
ἄκουρον τρέφων; νὴ Δί’ ἦ μοι κρεῖττον ἐκστῆναι τὸ παράπαν
τοῦ πατρὸς μᾶλλον ἢ κακοῖς τοσούτοις ναυμαχεῖν ὁσημέραι.
οὐδὲ μὴν οὐδ’ ἐν σελίνῳ σοὐστὶν οὐδ’ ἐν πηγάνῳ· τοῦτο
γὰρ παρεμβαλοῦμεν τῶν τριχοινίκων ἐπῶν. ἀλλὰ νῦν μὲν οὐδὲν
ἀλγεῖς, ἀλλ’ ὅταν ξυνήγορος ταὐτὰ ταῦτα σου καταντλῇ καὶ
ξυνωμότας καλῇ. ἆρ’ ἂν ὦ πρὸς τῶν θεῶν ὑμεῖς
ἀπαλλαχθεῖτέ μου; ἢ δέδοκταί μοι δέρεσθαι καὶ δέρειν δῑ
ἡμέρας; οὐδέποτέ γ’, οὐχ ἕως ἄν τί μου λοιπὸν ᾖ,
ὅστις ἡμῶν ἐπὶ τυραννίδ’ ὧδ’ ἐστάλης. ὡς ἅπανθ’ ὑμῖν
τυραννίς ἐστι καὶ ξυνωμόται, ἤν τε μεῖζον ἤν τ’ ἔλαττον
πρᾶγμά τις κατηγορῇ, ἧς ἐγὼ οὐκ ἤκουσα τοὔνομ’ οὐδὲ
πεντήκοντ’ ἐτῶν· νῦν δὲ πολλῷ τοῦ ταρίχους ἐστὶν
ἀξιωτέρα, ὥστε καὶ δὴ τοὔνομ’ αὐτῆς ἐν ἀγορᾷ
κυλίνδεται. ἢν μὲν ὠνῆταί τις ὀρφὼς μεμβράδας δὲ μὴ
’θέλῃ, εὐθέως εἴρηχ’ ὁ πωλῶν πλησίον τὰς μεμβράδας·
’οὗτος ὀψωνεῖν ἔοιχ’ ἅνθρωπος ἐπὶ τυραννίδι.’ ἢν δὲ
γήτειον προσαιτῇ ταῖς ἀφύαις ἥδυσμά τι, ἡ λαχανόπωλις
παραβλέψασά φησι θατέρῳ· ‘εἰπέ μοι, γήτειον αἰτεῖς· πότερον
ἐπὶ τυραννίδι, ἢ νομίζεις τὰς Ἀθήνας σοὶ φέρειν
ἡδύσματα;’ κἀμέ γ’ ἡ πόρνη χθὲς εἰσελθόντα τῆς μεσημβρίας,
ὅτι κελητίσαι ’κέλευον, ὀξυθυμηθεῖσά μοι ἤρετ’ εἰ τὴν
Ἱππίου καθίσταμαι τυραννίδα. ταῦτα γὰρ τούτοις ἀκούειν
ἡδἔ, εἰ καὶ νῦν ἐγὼ τὸν πατέρ’ ὅτι βούλομαι τούτων
ἀπαλλαχθέντα τῶν ὀρθροφοιτοσυκοφαντοδικοταλαιπώρων τρόπων ζῆν
βίον γενναῖον ὥσπερ Μόρυχος, αἰτίαν ἔχω ταῦτα δρᾶν
ξυνωμότης ὢν καὶ φρονῶν τυραννικά. νὴ Δί’ ἐν δίκῃ γ’· ἐγὼ
γὰρ οὐδ’ ἂν ὀρνίθων γάλα ἀντὶ τοῦ βίου λάβοιμ’ ἂν οὗ
με νῦν ἀποστερεῖς· οὐδὲ χαίρω βατίσιν οὐδ’ ἐγχέλεσιν, ἀλλ’
ἥδιον ἄν δικίδιον σμικρὸν φάγοιμ’ ἂν ἐν λοπάδι
πεπνιγμένον. νὴ Δί’ εἰθίσθης γὰρ ἥδεσθαι τοιούτοις
πράγμασιν· ἀλλ’ ἐὰν σιγῶν ἀνάσχῃ καὶ μάθῃς ἁγὼ λέγω,
ἀναδιδάξειν οἴομαί σ’ ὡς πάντα ταῦθ’ ἁμαρτάνεις.
ἐξαμαρτάνω δικάζων; καταγελώμενος μὲν οὖν οὐκ ἐπαϊεις ὑπ’
ἀνδρῶν, οὓς σὺ μόνον οὐ προσκυνεῖς. ἀλλὰ δουλεύων λέληθας.
παῦε δουλείαν λέγων, ὅστις ἄρχω τῶν ἁπάντων. οὐ σύ γ’,
ἀλλ’ ὑπηρετεῖς οἰόμενος ἄρχειν· ἐπεὶ δίδαξον ἡμᾶς ὦ
πάτερ, ἥτις ἡ τιμή ’στί σοι καρπουμένῳ τὴν Ἑλλάδα. πάνυ
γε, καὶ τούτοισί γ’ ἐπιτρέψαι ’θέλω. καὶ μὴν ἐγώ. ἄφετέ
νυν ἅπαντες αὐτόν. καὶ ξίφος γέ μοι δότε. ἢν γὰρ ἡττηθῶ
λέγων σου, περιπεσοῦμαι τῷ ξίφει. εἰπέ μοι, τί δ’ ἤν, τὸ
δεῖνα, τῇ διαίτῃ μὴ ’μμένῃς; μηδέποτε πίοιμ’ ἀκράτου
μισθὸν ἀγαθοῦ δαίμονος. νῦν δὴ τὸν ἐκ θἠμετέρου γυμνασίου
δεῖ τι λέγειν καινόν, ὅπως φανήσει — ἐνεγκάτω μοι δεῦρο τὴν
κίστην τις ὡς τάχιστα. ἀτὰρ φανεῖ ποῖός τις ὤν, ἢν ταῦτα
παρακελεύῃ; μὴ κατὰ τὸν νεανίαν τονδὶ λέγων. ὁρᾷς γὰρ ὥς
σοι μέγας ἐστὶν ἁγὼν καὶ περὶ τῶν ἁπάντων, εἴπερ, ὃ μὴ
γένοιθ’, οὗτός <σ’> ἐθέλει κρατῆσαι. καὶ μὴν ὅσ’ ἂν
λέξῃ γ’ ἁπλῶς μνημόσυνα γράψομαι ’γώ. τί γὰρ φάθ’ ὑμεῖς,
ἢν ὁδί με τῷ λόγῳ κρατήσῃ; οὐκέτι πρεσβυτῶν ὄχλος
χρήσιμος ἔστ’ οὐδ’ ἀκαρῆ· σκωπτόμενοι δ’ ἐν ταῖς ὁδοῖς
θαλλοφόροι καλούμεθ’, ἀντωμοσιῶν κελύφη. ἀλλ’ ὦ περὶ τῆς
πάσης μέλλων βασιλείας ἀντιλογήσειν τῆς ἡμετέρας, νυνὶ
θαρρῶν πᾶσαν γλῶτταν βασάνιζε. καὶ μὴν εὐθύς γ’ ἀπὸ
βαλβίδων περὶ τῆς ἀρχῆς ἀποδείξω τῆς ἡμετέρας ὡς οὐδεμιᾶς
ἥττων ἐστὶν βασιλείας. τί γὰρ εὔδαιμον καὶ μακαριστὸν
μᾶλλον νῦν ἐστὶ δικαστοῦ, ἢ τρυφερώτερον ἢ δεινότερον
ζῷον, καὶ ταῦτα γέροντος; ὃν πρῶτα μὲν ἕρποντ’ ἐξ εὐνῆς
τηροῦσ’ ἐπὶ τοῖσι δρυφάκτοις ἄνδρες μεγάλοι καὶ τετραπήχεις·
κἄπειτ’ εὐθὺς προσιόντι ἐμβάλλει μοι τὴν χεῖρ’ ἁπαλὴν τῶν
δημοσίων κεκλοφυῖαν· ἱκετεύουσίν θ’ ὑποκύπτοντες τὴν φωνὴν
οἰκτροχοοῦντες· ’οἴκτιρόν μ’ ὦ πάτερ, αἰτοῦμαί σ’, εἰ
καὐτὸς πώποθ’ ὑφείλου ἀρχὴν ἄρξας ἢ ’πὶ στρατιᾶς τοῖς
ξυσσίτοις ἀγοράζων·’ ὃς ἔμ’ οὐδ’ ἂν ζῶντ’ ᾔδειν εἰ μὴ
διὰ τὴν προτέραν ἀπόφυξιν. τουτὶ περὶ τῶν ἀντιβολούντων
ἔστω τὸ μνημόσυνόν μοι. εἶτ’ εἰσελθὼν ἀντιβοληθεὶς καὶ
τὴν ὀργὴν ἀπομορχθεὶς ἔνδον τούτων ὧν ἂν φάσκω πάντων
οὐδὲν πεποίηκα, ἀλλ’ ἀκροῶμαι πάσας φωνὰς ἱέντων εἰς
ἀπόφυξιν. φέρ’ ἴδω, τί γὰρ οὐκ ἔστιν ἀκοῦσαι θώπευμ’
ἐνταῦθα δικαστῇ; οἱ μέν γ’ ἀποκλάονται πενίαν αὑτῶν καὶ
προστιθέασι κακὰ πρὸς τοῖς οὖσιν, † ἕως ἀνιῶν ἂν ἰσώσῃ
τοῖσιν ἐμοῖσιν· † οἱ δὲ λέγουσιν μύθους ἡμῖν, οἱ δ’
Αἰσώπου τι γέλοιον· οἱ δὲ σκώπτουσ’, ἵν’ ἐγὼ γελάσω καὶ
τὸν θυμὸν καταθῶμαι. κἂν μὴ τούτοις ἀναπειθώμεσθα, τὰ
παιδάρῑ εὐθὺς ἀνέλκει τὰς θηλείας καὶ τοὺς υἱεῖς τῆς
χειρός, ἐγὼ δ’ ἀκροῶμαι· τὰ δὲ συγκύψανθ’ ἅμα βληχᾶται·
κἄπειθ’ ὁ πατὴρ ὑπὲρ αὐτῶν ὥσπερ θεὸν ἀντιβολεῖ με
τρέμων τῆς εὐθύνης ἀπολῦσαι· “εἰ μὲν χαίρεις ἀρνὸς φωνῇ,
παιδὸς φωνὴν ἐλεήσαις·” εἰ δ’ αὖ τοῖς χοιριδίοις χαίρω,
θυγατρὸς φωνῇ με πιθέσθαι. χἠμεῖς αὐτῷ τότε τῆς ὀργῆς
ὀλίγον τὸν κόλλοπ’ ἀνεῖμεν. ἆρ’ οὐ μεγάλη τοῦτ’ ἔστ’
ἀρχὴ καὶ τοῦ πλούτου καταχήνη; δεύτερον αὖ σου τουτὶ
γράφομαι, τὴν τοῦ πλούτου καταχήνην· καὶ τἀγαθά μοι μέμνησ’
ἅχεις φάσκων τῆς Ἑλλάδος ἄρχειν. παίδων τοίνυν
δοκιμαζομένων αἰδοῖα πάρεστι θεᾶσθαι. κἂν Οἴαγρος εἰσέλθῃ
φεύγων, οὐκ ἀποφεύγει πρὶν ἂν ἡμῖν ἐκ τῆς Νιόβης εἴπῃ
ῥῆσιν τὴν καλλίστην ἀπολέξας. κἂν αὐλητής γε δίκην νικᾷ,
ταύτης ἡμῖν ἐπίχειρα ἐν φορβειᾷ τοῖσι δικασταῖς ἔξοδον
ηὔλησ’ ἀπιοῦσι. κἂν ἀποθνῄσκων ὁ πατήρ τῳ δῷ καταλείπων
παῖδ’ ἐπίκληρον, κλάειν ἡμεῖς μακρὰ τὴν κεφαλὴν εἰπόντες
τῇ διαθήκῃ καὶ τῇ κόγχῃ τῇ πάνυ σεμνῶς τοῖς σημείοισιν
ἐπούσῃ, ἔδομεν ταύτην ὅστις ἂν ἡμᾶς ἀντιβολήσας
ἀναπείσῃ. καὶ ταῦτ’ ἀνυπεύθυνοι δρῶμεν, τῶν δ’ ἄλλων
οὐδεμἴ ἀρχή. τουτὶ γάρ τοι σεμνόν, τούτων ὧν εἴρηκας
μακαρίζω· τῆς δ’ ἐπικλήρου τὴν διαθήκην ἀδικεῖς
ἀνακογχυλιάζων. ἔτι δ’ ἡ βουλὴ χὠ δῆμος ὅταν κρῖναι μέγα
πρᾶγμ’ ἀπορήσῃ ἐψήφισται τοὺς ἀδικοῦντας τοῖσι δικασταῖς
παραδοῦναι· εἶτ’ Εὔαθλος χὠ μέγας οὗτος Κολακώνυμος
ἀσπιδαποβλὴς οὐχὶ προδώσειν ἡμᾶς φασίν, περὶ τοῦ πλήθους
δὲ μαχεῖσθαι. κἀν τῷ δήμῳ γνώμην οὐδεὶς πώποτ’ ἐνίκησεν,
ἐὰν μὴ εἴπῃ τὰ δικαστήρῑ ἀφεῖναι πρώτιστα μίαν
δικάσαντας· αὐτὸς δὲ Κλέων ὁ κεκραξιδάμας μόνον ἡμᾶς οὐ
περιτρώγει, ἀλλὰ φυλάττει διὰ χειρὸς ἔχων καὶ τὰς μυίας
ἀπαμύνει. σὺ δὲ τὸν πατέρ’ οὐδ’ ὁτιοῦν τούτων τὸν σαυτοῦ
πώποτ’ ἔδρασας. ἀλλὰ Θέωρος, καίτοὐστὶν ἀνὴρ Εὐφημίου
οὐδὲν ἐλάττων, τὸν σφόγγον ἔχων ἐκ τῆς λεκάνης τἀμβάδῑ
ἡμῶν περικωνεῖ. σκέψαι μ’ ἀπὸ τῶν ἀγαθῶν οἵων ἀποκλῄεις
καὶ κατερύκεις, ἣν δουλείαν οὖσαν ἔφασκες καὶ ὑπηρεσίαν
ἀποδείξειν. ἔμπλησο λέγων· πάντως γάρ τοι παύσει ποτὲ
κἀναφανήσει πρωκτὸς λουτροῦ περιγιγνόμενος τῆς ἀρχῆς τῆς
περισέμνου. ὃ δέ γ’ ἥδιστον τούτων ἐστὶν πάντων, οὗ ’γὼ
’πελελήσμην, ὅταν οἴκαδ’ ἴω τὸν μισθὸν ἔχων, κἄπειθ’
ἥκονθ’ ἅμα πάντες ἀσπάζωνται διὰ τἀργύριον, καὶ πρῶτα μὲν
ἡ θυγάτηρ με ἀπονίζῃ καὶ τὼ πόδ’ ἀλείφῃ καὶ προσκύψασα
φιλήσῃ καὶ παππίζουσ’ ἅμα τῇ γλώττῃ <τὸ> τριώβολον
ἐκκαλαμᾶται, καὶ τὸ γύναιόν μ’ ὑποθωπεῦσαν φυστὴν μᾶζαν
προσενέγκῃ, κἄπειτα καθεζομένη παρ’ ἐμοὶ προσαναγκάζῃ, ’φάγε
τουτί, ἔντραγε τουτί·’ τούτοισιν ἐγὼ γάνυμαι, κοὐ μή με
δεήσῃ ἐς σὲ βλέψαι καὶ τὸν ταμίαν, ὁπότ’ ἄριστον
παραθήσει καταρασάμενος καὶ τονθορύσας. ἀλλ’ ἢν μή μοι ταχὺ
μάξῃ, τάδε κέκτημαι πρόβλημα κακῶν, σκευὴν βελέων ἀλεωρήν.
κἂν οἶνόν μοι μὴ ’γχῇς σὺ πιεῖν, τὸν ὄνον τόνδ’
ἐσκεκόμισμαι οἴνου μεστόν, κᾆτ’ ἐγχέομαι κλίνας· οὗτος
δὲ κεχηνὼς βρωμησάμενος τοῦ σοῦ δίνου μέγα καὶ στράτιον
κατέπαρδεν. ἆρ’ οὐ μεγάλην ἀρχὴν ἄρχω καὶ τοῦ Διὸς οὐδὲν
ἐλάττω, ὅστις ἀκούω ταὔθ’ ἅπερ ὁ Ζεύς; ἢν γοῦν ἡμεῖς
θορυβήσωμεν, πᾶς τίς φησιν τῶν παριόντων, ‘οἷον βροντᾷ τὸ
δικαστήριον, ὦ Ζεῦ βασιλεῦ.’ κἂν ἀστράψω, ποππύζουσιν
κἀγκεχόδασίν μ’ οἱ πλουτοῦντες καὶ πάνυ σεμνοί. καὶ σὺ
δέδοικάς με μάλιστ’ αὐτός· νὴ τὴν Δήμητρα δέδοικας, ἐγὼ δ’
ἀπολοίμην εἴ σε δέδοικα. οὐπώποθ’ οὕτω καθαρῶς οὐδενὸς
ἠκούσαμεν οὐδὲ ξυνετῶς λέγοντος. οὔκ, ἀλλ’ ἐρήμας ᾤεθ’
οὕτω ῥᾳδίως τρυγήσειν. καλῶς γὰρ ᾔδειν ὡς ἐγὼ ταύτῃ
κράτιστός εἰμι. ὡς δ’ ἐπὶ πάντ’ ἐλήλυθεν κοὐδὲν παρῆλθεν,
ὥστ’ ἔγωγ’ ηὐξανόμην ἀκούων, κἀν μακάρων δικάζειν αὐτὸς
ἔδοξα νήσοις, ἡδόμενος λέγοντι. ὡς οὗτος ἤδη σκορδινᾶται
κἄστιν οὐκ ἐν αὑτοῦ. ἦ μὴν ἐγώ σε τήμερον σκύτη βλέπειν
ποιήσω. δεῖ δέ σε παντοίας πλέκειν εἰς ἀπόφυξιν παλάμας. τὴν
γὰρ ἐμὴν ὀργὴν πεπᾶναι χαλεπὸν <νεανίᾳ> μὴ πρὸς ἐμοῦ
λέγοντι. πρὸς ταῦτα μύλην ἀγαθὴν ὥρα ζητεῖν σοι καὶ
νεόκοπτον, ἢν μή τι λέγῃς, ἥτις δυνατὴ τὸν ἐμὸν θυμὸν
κατερεῖξαι. χαλεπὸν μὲν καὶ δεινῆς γνώμης καὶ μείζονος ἢ
’πὶ τρυγῳδοῖς ἰάσασθαι νόσον ἀρχαίαν ἐν τῇ πόλει
ἐντετοκυῖαν. ἀτὰρ ὦ πάτερ ἡμέτερε Κρονίδη — παῦσαι καὶ μὴ
πατέριζε. εἰ μὴ γὰρ ὅπως δουλεύω ’γώ, τουτὶ ταχέως με
διδάξεις, οὐκ ἔστιν ὅπως οὐχὶ τεθνήξεις, κἂν χρῇ
σπλάγχνων μ’ ἀπέχεσθαι. ἀκρόασαί νυν ὦ παππίδιον χαλάσας
ὀλίγον τὸ μέτωπον· καὶ πρῶτον μὲν λόγισαι φαύλως, μὴ ψήφοις
ἀλλ’ ἀπὸ χειρός, τὸν φόρον ἡμῖν ἀπὸ τῶν πόλεων συλλήβδην
τὸν προσιόντα· κἄξω τούτου τὰ τέλη χωρὶς καὶ τὰς πολλὰς
ἑκατοστάς, πρυτανεῖα μέταλλ’ ἀγορὰς λιμένας μεσθοὺς καὶ
δημιόπρατα. τούτων πλήρωμα τάλαντ’ ἐγγὺς δισχίλια γίγνεται
ἡμῖν. ἀπὸ τούτου νυν κατάθες μισθὸν τοῖσι δικασταῖς
ἐνιαυτοῦ ἓξ χιλιάσιν, κοὔπω πλείους ἐν τῇ χώρᾳ
κατένασθεν, γίγνεται ἡμῖν ἑκατὸν δήπου καὶ πεντήκοντα
τάλαντα. οὐδ’ ἡ δεκάτη τῶν προσιόντων ἡμῖν ἄρ’ ἐγίγνεθ’ ὁ
μισθός. μὰ Δί’ οὐ μέντοι. καὶ ποῖ τρέπεται δὴ ’πειτα τὰ
χρήματα τἄλλα; ἐς τούτους τοὺς ‘οὐχὶ προδώσω τὸν Ἀθηναίων
κολοσυρτόν, ἀλλὰ μαχοῦμαι περὶ τοῦ πλήθους ἀεί.’ σὺ γὰρ ὦ
πάτερ αὐτοὺς ἄρχειν αἱρεῖ σαυτοῦ τούτοις τοῖς ῥηματίοις
περιπεφθείς. κᾆθ’ οὗτοι μὲν δωροδοκοῦσιν κατὰ πεντήκοντα
τάλαντα ἀπὸ τῶν πόλεων ἐπαπειλοῦντες τοιαυτὶ κἀναφοβοῦντες,
‘δώσετε τὸν φόρον, ἢ βροντήσας τὴν πόλιν ὑμῶν ἀνατρέψω.’
σὺ δὲ τῆς ἀρχῆς ἀγαπᾷς τῆς σῆς τοὺς ἀργελόφους
περιτρώγων. οἱ δὲ ξύμμαχοι ὡς ᾔσθηνται τὸν μὲν σύρφακα τὸν
ἄλλον ἐκ κηθαρίον λαγαριζόμενον καὶ τραγαλιζοντα τὸ μηδέν, σὲ
μὲν ἡγοῦνται Κόννου ψῆφον, τούτοισι δὲ δωροφοροῦσιν ὕρχας
οἶνον δάπιδας τυρὸν μέλι σήσαμα προσκεφάλαια φιάλας χλανίδας
στεφάνους ὅρμους ἐκπώματα πλουθυγιείαν· σοὶ δ’ ὧν ἄρχεις,
πολλὰ μὲν ἐν γῇ πολλὰ δ’ ἐφ’ ὑγρᾷ πιτυλεύσας, οὐδεὶς
οὐδὲ σκορόδου κεφαλὴν τοῖς ἑψητοῖσι δίδωσιν. μὰ Δί’ ἀλλὰ
παρ’ Εὐχαρίδου καὐτὸς τρεῖς γ’ ἄγλιθας μετέπεμψα. ἀλλ’
αὐτήν μοι τὴν δουλείαν οὐκ ἀποφαίνων ἀποκναίεις. οὐ γὰρ
μεγάλη δουλεία ’στὶν τούτους μὲν ἅπαντας ἐν ἀρχαῖς αὐτούς
τ’ εἶναι καὶ τοὺς κόλακας τοὺς τούτων μισθοφοροῦντας; σοὶ δ’
ἤν τις δῷ τοὺς τρεῖς ὀβολούς, ἀγαπᾷς· οὓς αὐτὸς
ἐλαύνων καὶ πεζομαχῶν καὶ πολιορκῶν ἐκτήσω πολλὰ πονήτας.
καὶ πρὸς τούτοις ἐπιταττόμενος φοιτᾷς, ὃ μάλιστά μ’
ἀπάγχει, ὅταν εἰσελθὸν μειράκιόν σοι κατάπυγον, Χαιρέου
υἱός, ὡδὶ διαβὰς διακινηθεὶς τῷ σώματι καὶ τρυφερανθείς,
ἥκειν εἴπῃ πρὼ| κἀν ὥρᾳ δικάσονθ’, ὡς ὅστις ἂν ὑμῶν
ὕστερος ἔλθῃ τοῦ σημείου, τὸ τριώβολον οὐ κομιεῖται·
αὐτὸς δὲ φέρει τὸ συνηγορικὸν δραχμήν, κἂν ὕστερος ἔλθῃ·
καὶ κοινωνῶν τῶν ἀρχόντων ἑτέρῳ τινὶ τῶν μεθ’ ἑαυτοῦ, ἤν
τίς τι διδῷ τῶν φευγόντων, ξυνθέντε τὸ πρᾶγμα δύ’ ὄντε
ἐσπουδάκατον, κᾆθ’ ὡς πρίονθ’ ὁ μὲν ἕλκει ὁ δ’
ἀντενέδωκε· σὺ δὲ χασκάζεις τὸν κωλακρέτην, τὸ δὲ
πραττόμενόν σε λέληθεν. ταυτί με ποιοῦσ’; οἴμοι τί λέγεις;
ὥς μου τὸν θῖνα ταράττεις, καὶ τὸν νοῦν μου προσάγεις
μᾶλλον, κοὐκ οἶδ’ ὅ τι χρῆμά με ποιεῖς. σκέψαι τοίνυν ὡς
ἐξόν σοι πλουτεῖν καὶ τοῖσιν ἅπασιν ὑπὸ τῶν ἀεὶ
δημιζόντων οὐκ οἶδ’ ὅπῃ ἐγκεκύκλησαι, ὅστις πόλεων ἄρχων
πλείστων ἀπὸ τοῦ Πόντου μέχρι Σαρδοῦς οὐκ ἀπολαύεις πλὴν
τοῦθ’ ὃ φέρεις ἀκαρῆ· καὶ τοῦτ’ ἐρίῳ σοι ἐνστάζουσιν
κατὰ μικρὸν ἀεὶ τοῦ ζῆν ἕνεχ’ ὥσπερ ἔλαιον. βούλονται
γάρ σε πένητ’ εἶναι· καὶ τοῦθ’ ὧν οὕνεκ’ ἐρῶ σοι, ἵνα
γιγνώσκῃς τὸν τιθασευτήν, κᾆθ’ ὅταν οὗτός γ’ ἐπισίξῃ
ἐπὶ τῶν ἐχθρῶν τιν’ ἐπιρρύξας, ἀγρίως αὐτοῖς ἐπιπηδᾷς.
εἰ γὰρ ἐβούλοντο βίον πορίσαι τῷ δήμῳ, ῥᾴδιον ἦν ἄν.
εἰσίν γε πόλεις χίλιαι αἳ νῦν τὸν φόρον ἡμῖν ἀπάγουσι·
τούτων εἴκοσιν ἄνδρας βόσκειν εἴ τις προσέταξεν ἑκάστῃ,
δύο μυριάδ’ ἂν τῶν δημοτικῶν ἔζων ἐν πᾶσι λαγῴοις καὶ
στεφάνοισιν παντοδαποῖσιν καὶ πυριάτῃ, ἄξια τῆς γῆς
ἀπολαύοντες καὶ τοῦ ’ν Μαραθῶνι τροπαίου. νῦν δ’ ὥσπερ
ἐλαολόγοι χωρεῖθ’ ἅμα τῷ τὸν μισθὸν ἔχοντι. οἴμοι τί
πέπονθ’; ὡς νάρκη μου κατὰ τῆς χειρὸς καταχεῖται, καὶ τὸ
ξίφος οὐ δύναμαι κατέχειν, ἀλλ’ ἤδη μαλθακός εἰμι. ἀλλ’
ὁπόταν μὲν δείσωσ’ αὐτοί, τὴν Εὔβοιαν διδόασιν ὑμῖν καὶ
σῖτον ὑφίστανται κατὰ πεντήκοντα μεδίμνους ποριεῖν· ἔδοσαν δ’
οὐπώποτέ σοι πλὴν πρώην πέντε μεδίμνους, καὶ ταῦτα μόλις
ξενίας φεύγων ἔλαβες κατὰ χοίνικα κριθῶν. ὧν οὕνεκ’ ἐγώ
σ’ ἀπέκλῃον ἀεὶ βόσκειν ἐθέλων καὶ μὴ τούτους ἐγχάσκειν
σοι στομφάζοντας. καὶ νῦν ἀτεχνῶς ἐθέλω παρέχειν ὅ τι
βούλει σοι, πλὴν κωλακρέτου γάλα πίνειν. ἦ που σοφὸς ἦν
ὅστις ἔφασκεν, πρὶν ἂν ἀμφοῖν μῦθον ἀκούσῃς, οὐκ ἂν
δικάσαις. σὺ γὰρ οὖν νῦν μοι νικᾶν πολλῷ δεδόκησαι· ὥστ’
ἤδη τὴν ὀργὴν χαλάσας τοὺς σκίπωνας καταβάλλω. ἀλλ’ ὦ τῆς
ἡλικίας ἡμῖν τῆς αὐτῆς συνθιασῶτα, πιθοῦ πιθοῦ λόγοισι,
μηδ’ ἄφρων γένῃ μηδ’ ἀτενὴς ἄγαν ἀτεράμων τ’ ἀνήρ. εἴθ’
ὤφελέν μοι κηδεμὼν ἢ ξυγγενὴς εἶναί τις ὅστις τοιαῦτ’
ἐνουθέτει. σοὶ δὲ νῦν τις θεῶν παρὼν ἐμφανὴς ξυλλαμβάνει
τοῦ πράγματος, καὶ δῆλός ἐστιν εὖ ποιῶν· σὺ δὲ παρὼν
δέχου. καὶ μὴν θρέψω γ’ αὐτὸν παρέχων ὅσα πρεσβύτῃ
ξύμφορα, χόνδρον λείχειν, χλαῖναν μαλακήν, σισύραν, πόρνην,
ἥτις τὸ πέος τρίψει καὶ τὴν ὀσφῦν. ἀλλ’ ὅτι σιγᾷ
κοὐδὲν γρύζει, τοῦτ’ οὐ δύναταί με προσέσθαι. νενουθέτηκεν
αὑτὸν ἐς τὰ πράγμαθ’, οἶς τότ’ ἐπεμαίνετ’· ἔγνωκε γὰρ
ἀρτίως, λογίζεταί τ’ ἐκεῖνα πάνθ’ ἁμαρτίας ἃ σοῦ
κελεύοντος οὐκ ἐπείθετο. νῦν δ’ ἴσως τοῖσι σοῖς λόγοις
πείθεται καὶ σωφρονεῖ μέντοι μεθιστὰς ἐς τὸ λοιπὸν τὸν
τρόπον πιθόμενός τέ σοι. ἰώ μοί μοι. οὗτος τί βοᾷς; μή
μοι τούτων μηδὲν ὑπισχνοῦ. κείνων ἔραμαι, κεῖθι γενοίμαν,
ἵν’ ὁ κῆρύξ φησι, ’τίς ἀψήφιστος; ἀνιστάσθω.’ κἀπισταίην
ἐπὶ τοῖς κημοῖς ψηφιζομένων ὁ τελευταῖος. σπεῦδ’ ὦ ψυχή.
ποῦ μοι ψυχή; πάρες ὦ σκιερά. μὰ τὸν Ἡρακλέα μή νυν ἔτ’
ἐγὼ ’ν τοῖσι δικασταῖς κλέπτοντα Κλέωνα λάβοιμι. ἴθ’ ὦ
πάτερ πρὸς τῶν θεῶν ἐμοὶ πιθοῦ. τί σοι πίθωμαι; λέγ’ ὅ τι
βούλει πλὴν ἑνός. ποίου; φέρ’ ἴδω. τοῦ μὴ δικάζειν. τοῦτο
δὲ Ἅιδης διακρινεῖ πρότερον ἢ ’γὼ πείσομαι. σὺ δ’ οὖν,
ἐπειδὴ τοῦτο κεχάρηκας ποιῶν, ἐκεῖσε μὲν μηκέτι βάδιζ’,
ἀλλ’ ἐνθάδε αὐτοῦ μένων δίκαζε τοῖσιν οἰκέταις. περὶ τοῦ;
τί ληρεῖς; ταὔθ’ ἅπερ ἐκεῖ πράττεται· ὅτι τὴν θύραν
ἀνέῳξεν ἡ σηκὶς λάθρᾳ, ταύτης ἐπιβολὴν ψηφιεῖ μίαν μόνην.
πάντως δὲ κἀκεῖ ταῦτ’ ἔδρας ἑκάστοτε. καὶ ταῦτα μέν νυν
εὐλόγως, ἢν ἐξέχῃ ἕλη κατ’ ὄρθρον, ἡλιάσει πρὸς ἥλιον·
ἐὰν δὲ νείφῃ, πρὸς τὸ πῦρ καθήμενος· ὕοντος εἴσει· κἄν
ἔγρῃ μεσημβρινός, οὐδείς σ’ ἀποκλῄσει θεσμοθέτης τῇ
κιγκλίδι. τουτί μ’ ἀρέσκει. πρὸς δὲ τούτοις γ’, ἢν δίκην
λέγῃ μακράν τις, οὐχὶ πεινῶν ἀναμενεῖς δάκνων σεαυτὸν καὶ
τὸν ἀπολογούμενον. πῶς οὖν διαγιγνώσκειν καλῶς δυνήσομαι
ὥσπερ πρότερον τὰ πράγματ’ ἔτι μασώμενος; πολλῷ γ’
ἄμεινον· καὶ λέγεται γὰρ τουτογί, ὡς οἱ δικασταὶ ψευδομένων
τῶν μαρτύρων μόλις τὸ πρᾶγμ’ ἔγνωσαν ἀναμασώμενοι. ἀνά τό
με πείθεις. ἀλλ’ ἐκεῖν’ οὔπω λέγεις, τὸν μισθὸν ὁπόθεν
λήψομαι. παρ’ ἐμοῦ. καλῶς, ὁτιὴ κατ’ ἐμαυτὸν κοὐ μεθ’
ἑτέρου λήψομαι. αἴσχιστα γάρ τοί μ’ ἠργάσατο Λυσίστρατος ὁ
σκωπτόλης. δραχμὴν μετ’ ἐμοῦ πρώην λαβὼν ἐλθὼν διεκερματίζετ’
ἐν τοῖς ἰχθύσιν, κἄπειτ’ ἐνέθηκε τρεῖς λοπίδας μοι
κεστρέων· κἀγὼ ’νέκαψ’· ὀβολοὺς γὰρ ᾠόμην λαβεῖν· κᾆτα
βδελυχθεὶς ὀσφρόμενος ἐξέπτυσα· κᾆθ’ εἷλκον αὐτόν. ὁ δὲ
τί πρὸς ταῦτ’ εἶφ’; ὅ τι; ἀλεκτρυόνος μ’ ἔφασκε κοιλίαν
ἔχειν· ‘ταχὺ γοῦν καθέψεις τἀργύριον,’ ἦ δ’ ὃς λέγων.
ὁρᾷς ὅσον καὶ τοῦτο δῆτα κερδανεῖς. οὐ πάνυ τι μικρόν.
ἀλλ’ ὅπερ μέλλεις ποίει. ἀνάμενέ νυν· ἐγὼ δὲ ταῦθ’ ἥξω
φέρων. ὅρα τὸ χρῆμα, τὰ λόγῑ ὡς περαίνεται. ἠκηκόη γὰρ
ὡς Ἀθηναῖοί ποτε δικάσοιεν ἐπὶ ταῖς οἰκίαισι τὰς δίκας,
κἀν τοῖς προθύροις ἐνοικοδομήσοι πᾶς ἀνὴρ αὑτῷ
δικαστηρίδιον μικρὸν πάνυ, ὥσπερ Ἑκάταιον, πανταχοῦ πρὸ τῶν
θυρῶν. ἰδού, τί ἔτ’ ἐρεῖς; ὡς ἅπαντ’ ἐγὼ φέρω ὅσαπερ
ἔφασκον, κἄτι πολλῷ πλείονα. ἀμὶς μέν, ἢν οὐρητιάσῃς,
αὑτηὶ παρά σοι κρεμήσετ’ ἐγγὺς ἐπὶ τοῦ παττάλου. σοφόν γε
τουτὶ καὶ γέροντι πρόσφορον ἐξηῦρες ἀτεχνῶς φάρμακον
στραγγουρίας. καὶ πῦρ γε τουτί· καὶ προσέστηκεν φακῆ ῥοφεῖν,
ἐὰν δέῃ τι. τοῦτ’ αὖ δεξιόν· κἂν γὰρ πυρέττω, τόν γε
μισθὸν λήψομαι. αὐτοῦ μένων γὰρ τὴν φακῆν ῥοφήσομαι. ἀτὰρ
τί τὸν ὄρνιν ὡς ἔμ’ ἐξηνέγκατε; ἵνα γ’, ἢν καθεύδῃς
ἀπολογουμένου τινός, ᾄδων ἄνωθεν ἐξεγείρῃ σ’ οὑτοσί. ἓν
ἔτι ποθῶ, τὰ δ’ ἄλλ’ ἀρέσκει μοι. τὸ τί; θἠρῷον εἴ πως
ἐκκομίσαις τὸ τοῦ Λύκου. πάρεστι τουτί, καὐτὸς ἅναξ
οὑτοσί. ὦ δέσποθ’ ἥρως ὡς χαλεπὸς ἄρ’ ἦσθ’ ἰδεῖν.
οἷόσπερ ἡμῖν φαίνεται Κλεώνυμος. οὔκουν ἔχει γ’ οὐδ’
αὐτὸς ἥρως ὢν ὅπλα. εἰ θᾶττον ἐκαθίζου σύ, θᾶττον ἂν
δίκην ἐκάλουν. κάλει νυν, ὡς κάθημαι ’γὼ πάλαι. φέρε νυν
τίν’ αὐτῷ πρῶτον εἰσαγάγω δίκην; τί τίς κακὸν δέδρακε τῶν
ἐν τᾠκίᾳ; ἡ Θρᾷττα προσκαύσασα πρώην τὴν χύτραν —
ἐπίσχες οὗτος· ὡς ὀλίγου μ’ ἀπώλεσας. ἄνευ δρυφάκτου τὴν
δίκην μέλλεις καλεῖν, ὃ πρῶτον ἡμῖν τῶν ἱερῶν ἐφαίνετο;
μὰ τὸν Δί’ οὐ πάρεστιν. ἀλλ’ ἐγὼ δραμὼν αὐτὸς κομιοῦμαι
τό γε παραυτίκ’ ἔνδοθεν. τί ποτε τὸ χρῆμ’; ὡς δεινὸν ἡ
φιλοχωρία. βάλλ’ ἐς κόρακας. τοιουτονὶ τρέφειν κύνα. τί δ’
ἔστιν ἐτεόν; οὐ γὰρ ὁ Λάβης ἀρτίως ὁ κύων παρᾴξας ἐς
τὸν ἰπνὸν ὑφαρπάσας τροφαλίδα τυροῦ Σικελικὴν κατεδήδοκεν;
τοῦτ’ ἆρα πρῶτον τἀδίκημα τῷ πατρὶ εἰσακτέον μοι· σὺ δὲ
κατηγόρει παρών. μὰ Δί’ οὐκ ἔγωγ’· ἀλλ’ ἅτερός φησιν κύων
κατηγορήσειν, ἤν τις εἰσάγῃ γραφήν. ἴθι νυν ἄγ’ αὐτὼ
δεῦρο. ταῦτα χρὴ ποιεῖν. τουτὶ τί ἔστι; χοιροκομεῖον
Ἑστίας. εἶθ’ ἱεροσυλήσας φέρεις; οὔκ, ἀλλ’ ἵνα ἀφ’
Ἑστίας ἀρχόμενος ἐπιτρίψω τινά. ἀλλ’ εἴσαγ’ ἀνύσας· ὡς
ἐγὼ τιμᾶν βλέπω. φέρε νυν ἐνέγκω τὰς σανίδας καὶ τὰς
γραφάς. οἴμοι διατρίβεις κἀπολεῖς τριψημερῶν· ἐγὼ δ’
ἀλοκίζειν ἐδεόμην τὸ χωρίον. ἰδού. κάλει νυν. ταῦτα δή.
τίς οὑτοσὶ ὁ πρῶτός ἐστιν; ἐς κόρακας, ὡς ἄχθομαι ὁτιὴ
’πελαθόμην τοὺς καδίσκους ἐκφέρειν. οὗτος σὺ ποῖ θεῖς; ἐπὶ
καδίσκους. μη δαμῶς. ἐγὼ γὰρ εἶχον τούσδε τοὺς ἀρυστίχους.
κάλλιστα τοίνυν· πάντα γὰρ πάρεστι νῷν ὅσων δεόμεθα, πλήν
γε δὴ τῆς κλεψύδρας. ἡδὶ δὲ δὴ τίς ἐστιν; οὐχὶ κλεψύδρα;
εὖ γ’ ἐκπορίζεις αὐτὰ κἀπιχωρίως. ἀλλ’ ὡς τάχιστα πῦρ τις
ἐξενεγκάτω καὶ μυρρίνας καὶ τὸν λιβανωτὸν ἔνδοθεν, ὅπως
ἂν εὐξώμεσθα πρῶτα τοῖς θεοῖς. καὶ μὴν ἡμεῖς ἐπὶ ταῖς
σπονδαῖς καὶ ταῖς εὐχαῖς φήμην ἀγαθὴν λέξομεν ὑμῖν, ὅτι
γενναίως ἐκ τοῦ πολέμου καὶ τοῦ νείκους ξυνεβήτην. εὐφημία
μὲν πρῶτα νῦν ὑπαρχέτω. ὦ Φοῖβ’ Ἄπολλον Πύθῑ ἐπ’ ἀγαθῇ
τύχῃ τὸ πρᾶγμ’ ὃ μηχανᾶται ἔμπροσθεν οὗτος τῶν θυρῶν,
ἅπασιν ἡμῖν ἁρμόσαι παυσαμένοις πλάνων. ἰήιε Παιάν. ὦ
δέσποτ’ ἄναξ γεῖτον ἀγυιεῦ προθύρου προπύλαιε, δέξαι τελετὴν
καινὴν ὦναξ, ἣν τῷ πατρὶ καινοτομοῦμεν, παῦσόν τ’ αὐτοῦ
τοῦτο τὸ λίαν στρυφνὸν καὶ πρίνινον ἦθος, ἀντὶ σιραίου
μέλιτος μικρὸν τῷ θυμιδίῳ παραμείξας· ἤδη δ’ εἶναι τοῖς
ἀνθρώποις ἤπιον αὐτόν, τοὺς φεύγοντάς τ’ ἐλεεῖν μᾶλλον
τῶν γραψαμένων κἀπιδακρύειν ἀντιβολούντων, καὶ παυσάμενον τῆς
δυσκολίας ἀπὸ τῆς ὀργῆς τὴν ἀκαλήφην ἀφελέσθαι.
ξυνευχόμεσθα <ταὐτά> σοι κἀπᾴδομεν νέαισιν ἀρχαῖς ἕνεκα
τῶν προλελεγμένων. εὖνοι γάρ ἐσμεν ἐξ οὗ τὸν δῆμον
ᾐσθόμεσθά σου φιλοῦντος ὡς οὐδεὶς ἀνὴρ τῶν γε νεωτέρων.
<ἰήιε Παιάν.> εἴ τις θύρασιν ἡλιαστής, εἰσίτω· ὡς ἡνίκ’
ἂν λέγωσιν οὐκ ἐσφρήσομεν. τίς ἆρ’ ὁ φεύγων; οὗτος.
ὅσον ἁλώσεται. ἀκούετ’ ἤδη τῆς γραφῆς. ἐγράψατο κύων
Κυδαθηναιεὺς Λάβητ’ Αἰξωνέα τὸν τυρὸν ἀδικεῖν ὅτι μόνος
κατήσθιεν τὸν Σικελικόν. τίμημα κλῳὸς σύκινος. θάνατος μὲν
οὖν κύνειος, ἢν ἅπαξ ἁλῷ. καὶ μὴν ὁ φεύγων οὑτοσὶ
Λάβης πάρα. ὦ μιαρὸς οὗτος· ὡς δὲ καὶ κλέπτον βλέπει,
οἷον σεσηρὼς ἐξαπατήσειν μ’ οἴεται. ποῦ δ’ <ἔσθ’> ὁ
διώκων, ὁ Κυδαθηναιεὺς κύων; αὗ αὗ. πάρεστιν οὗτος.
ἕτερος οὗτος αὖ Λάβης. ἀγαθός γ’ ὑλακτεῖν καὶ διαλείχειν
τὰς χύτρας. σίγα, κάθιζε· σὺ δ’ ἀναβὰς κατηγόρει. φέρε νυν
ἅμα τήνδ’ ἐγχεάμενος κἀγὼ ῥοφῶ. τῆς μὲν γραφῆς ἠκούσαθ’
ἣν ἐγραψάμην ἄνδρες δικασταὶ τουτονί. δεινότατα γὰρ ἔργων
δέδρακε κἀμὲ καὶ τὸ ῥυππαπαῖ. ἀποδρὰς γὰρ ἐς τὴν γωνίαν
τυρὸν πολὺν κατεσικέλιζε κἀνέπλητ’ ἐν τῷ σκότῳ — νὴ τὸν
Δί’ ἀλλὰ δῆλός ἐστ’· ἔμοιγέ τοι τυροῦ κάκιστον ἀρτίως
ἐνήρυγεν ὁ βδελυρὸς οὗτος. κοὐ μετέδωκ’ αἰτοῦντί μοι.
καίτοι τίς ὑμᾶς εὖ ποιεῖν δυνήσεται, ἢν μή τι κἀμοί τις
προβάλλῃ τῷ κυνί; οὐδὲν μετέδωκεν οὐδὲ τῷ κοινῷ γ’
ἐμοί. θερμὸς γὰρ ἁνὴρ οὐδὲν ἧττον τῆς φακῆς. πρὸς τῶν
θεῶν μὴ προκαταγίγνωσκ’ ὦ πάτερ, πρὶν ἄν γ’ ἀκούσῃς
ἀμφοτέρων. ἀλλ’ ὦγαθὲ τὸ πρᾶγμα φανερόν ἐστιν· αὐτὸ γὰρ
βοᾷ. μή νυν ἀφῆτέ γ’ αὐτόν, ὡς ὄντ’ αὖ πολὺ κυνῶν
ἁπάντων ἄνδρα μονοφαγίστατον, ὅστις περιπλεύσας τὴν θυείαν
ἐν κύκλῳ ἐκ τῶν πόλεων τὸ σκῖρον ἐξεδήδοκεν. ἐμοὶ δέ γ’
οὐκ ἔστ’ οὐδὲ τὴν ὑδρίαν πλάσαι. πρὸς ταῦτα τοῦτον
κολάσατ’· οὐ γὰρ ἄν ποτε τρέφειν δύναιτ’ ἂν μία λόχμη
κλέπτα δύο· ἵνα μὴ κεκλάγγω διὰ κενῆς ἄλλως ἐγώ· ἐὰν δὲ
μή, τὸ λοιπὸν οὐ κεκλάγξομαι. ἰοὺ ἰού. ὅσας κατηγόρησε
τὰς πανουργίας. κλέπτον τὸ χρῆμα τἀνδρός· οὐ καὶ σοὶ δοκεῖ
ὦλεκτρυόν; νὴ τὸν Δί’ ἐπιμύει γέ τοι. ὁ θεσμοθέτης· ποῦ
’σθ’ οὗτος; ἀμίδα μοι δότω. αὐτὸς καθελοῦ· τοὺς μάρτυρας
γὰρ ἐσκαλῶ. Λάβητι μάρτυρας παρεῖναι τρύβλιον δοίδυκα
τυρόκνηστιν ἐσχάραν χύτραν, καὶ τἄλλα, τὰ σκεύη τὰ
προσκεκαυμένα. ἀλλ’ ἔτι σύ γ’ οὐρεῖς καὶ καθίζεις οὐδέπω;
τοῦτον δέ γ’ οἶμ’ ἐγὼ χεσεῖσθαι τήμερον. οὐκ αὖ σὺ παύσει
χαλεπὸς ὢν καὶ δύσκολος, καὶ ταῦτα τοῖς φεύγουσιν, ἀλλ’
ὀδὰξ ἔχει; ἀνάβαιν’, ἀπολογοῦ. τί σεσιώπηκας; λέγε. ἀλλ’
οὐκ ἔχειν οὗτός γ’ ἔοικεν ὅ τι λέγῃ. οὔκ, ἀλλ’
ἐκεῖνό μοι δοκεῖ πεπονθέναι, ὅπερ ποτὲ φεύγων ἔπαθε καὶ
Θουκυδίδης· ἀπόπληκτος ἐξαίφνης ἐγένετο τὰς γνάθους. πάρεχ’
ἐκποδών. ἐγὼ γὰρ ἀπολογήσομαι. χαλεπὸν μὲν ὦνδρες ἐστὶ
διαβεβλημένου ὑπεραποκρίνεσθαι κυνός, λέξω δ’ ὅμως. ἀγαθὸς
γάρ ἐστι καὶ διώκει τοὺς λύκους. κλέπτης μὲν οὖν οὗτός γε
καὶ ξυνωμότης. μὰ Δί’ ἀλλ’ ἄριστός ἐστι τῶν νυνὶ κυνῶν
οἷός τε πολλοῖς προβατίοις ἐφεστάναι. τί οὖν ὄφελος, τὸν
τυρὸν εἰ κατεσθίει; ὅ τι; σοῦ προμάχεται καὶ φυλάττει τὴν
θύραν καὶ τἄλλ’ ἄριστός ἐστιν· εἰ δ’ ὑφείλετο, ξύγγνωθι.
κιθαρίζειν γὰρ οὐκ ἐπίσταται. ἐγὼ δ’ ἐβουλόμην ἂν οὐδὲ
γράμματα, ἵνα μὴ κακουργῶν ἐνέγραφ’ ἡμῖν τὸν λόγον.
ἄκουσον ὦ δαιμόνιέ μου τῶν μαρτύρων. ἀνάβηθι τυρόκνηστι
καὶ λέξον μέγα· σὺ γὰρ ταμιεύουσ’ ἔτυχες. ἀπόκριναι σαφῶς,
εἰ μὴ κατέκνησας τοῖς στρατιώταις ἅλαβες. φησὶ κατακνῆσαι.
νὴ Δί’ ἀλλὰ ψεύδεται. ὦ δαιμόνῑ ἐλέει ταλαιπωρουμένους.
οὗτος γὰρ ὁ Λάβης καὶ τραχήλῑ ἐσθίει καὶ τὰς ἀκάνθας,
κοὐδέποτ’ ἐν ταὐτῷ μένει. ὁ δ’ ἕτερος οἷός ἐστιν
οἰκουρὸς μόνον. αὐτοῦ μένων γὰρ ἅττ’ ἂν εἴσω τις φέρῃ
τούτων μεταιτεῖ τὸ μέρος· εἰ δὲ μή, δάκνει. αἰβοῖ. τί
κακόν ποτ’ ἔσθ’ ὅτῳ μαλάττομαι; κακόν τι περιβαίνει με
κἀναπείθομαι. ἴθ’ ἀντιβολῶ σ’· οἰκτίρατ’ αὐτὸν ὦ πάτερε,
καὶ μὴ διαφθείρητε. ποῦ τὰ παιδία; ἀναβαίνετ’ ὦ πόνηρα καὶ
κνυζούμενα αἰτεῖτε κἀντιβολεῖτε καὶ δακρύετε. κατάβα κατάβα
κατάβα κατάβα. καταβήσομαι. καίτοι τὸ κατάβα τοῦτο πολλοὺς δὴ
πάνυ ἐξηπάτηκεν. ἀτὰρ ὅμως καταβήσομαι. ἐς κόρακας. ὡς οὐκ
ἀγαθόν ἐστι τὸ ῥοφεῖν. ἐγὼ γὰρ ἀπεδάκρυσα νῦν γνώμην
ἐμὴν οὐδέν ποτ’ ἀλλ’ ἢ τῆς φακῆς ἐμπλήμενος. οὔκουν
ἀποφεύγει δῆτα; χαλεπὸν εἰδέναι. ἴθ’ ὦ πατρίδιον ἐπὶ τὰ
βελτίω τρέπου. τηνδὶ λαβὼν τὴν ψῆφον ἐπὶ τὸν ὕστερον μύσας
παρᾷξον κἀπόλυσον ὦ πάτερ. οὐ δῆτα· κιθαρίζειν γὰρ οὐκ
ἐπίσταμαι. φέρε νύν σε τῃδὶ τὴν ταχίστην περιάγω. ὅδ’
ἔσθ’ ὁ πρότερος; οὗτος· αὕτη ’νταῦθ’ ἔνι. ἐξηπάτηται
κἀπολέλυκεν οὐχ ἑκών. φέρ’ ἐξεράσω. πῶς ἄρ’ ἠγωνίσμεθα;
δείξειν ἔοικεν. ἐκπέφευγας ὦ Λάβης. πάτερ πάτερ τί
πέπονθας; οἴμοι· ποῦ ’σθ’ ὕδωρ; ἔπαιρε σαυτόν. εἰπέ νυν
ἐκεῖνό μοι, ὄντως ἀπέφυγε; νὴ Δί’· οὐδέν εἰμ’ ἄρα. μὴ
φροντίσῃς ὦ δαιμόνῑ· ἀλλ’ ἀνίστασο. πῶς οὖν ἐμαυτῷ
τοῦτ’ ἐγὼ ξυνείσομαι, φεύγοντ’ ἀπολύσας ἄνδρα; τί ποτε
πείσομαι; ἀλλ’ ὦ πολυτίμητοι θεοὶ ξύγγνωτέ μοι· ἄκων γὰρ
αὔτ’ ἔδρασα κοὐ τοὐμοῦ τρόπου. καὶ μηδὲν ἀγανάκτει γ’.
ἐγὼ γάρ σ’ ὦ πάτερ θρέψω καλῶς, ἄγων μετ’ ἐμαυτοῦ
πανταχοῖ, ἐπὶ δεῖπνον, ἐς ξυμπόσιον, ἐπὶ θεωρίαν, ὥσθ’
ἡδέως διάγειν σε τὸν λοιπὸν χρόνον· κοὐκ ἐγχανεῖταί σ’
ἐξαπατῶν Ὑπέρβολος. ἀλλ’ εἰσίωμεν. ταῦτά νυν, εἴπερ δοκεῖ.
ἀλλ’ ἴτε χαίροντες ὅποι βούλεσθ’. ὑμεῖς δὲ τέως ὦ
μυριάδες ἀναρίθμητοι, νῦν τὰ μέλλοντ’ εὖ λέγεσθαι μὴ πέσῃ
φαύλως χαμᾶζ’ εὐλαβεῖσθε. τοῦτο γὰρ σκαιῶν θεατῶν ἐστὶ
πάσχειν, κοὐ πρὸς ὑμῶν. νῦν αὖτε λεὼ| προσέχετε τὸν νοῦν,
εἴπερ καθαρόν τι φιλεῖτε. μέμψασθαι γὰρ τοῖσι θεαταῖς ὁ
ποιητὴς νῦν ἐπιθυμεῖ. ἀδικεῖσθαι γάρ φησιν πρότερος πόλλ’
αὐτοὺς εὖ πεποιηκώς, τὰ μὲν οὐ φανερῶς ἀλλ’ ἐπικουρῶν
κρύβδην ἑτέροισι ποιηταῖς, μιμησάμενος τὴν Εὐρυκλέους
μαντείαν καὶ διάνοιαν, εἰς ἀλλοτρίας γαστέρας ἐνδὺς
κωμῳδικὰ πολλὰ χέασθαι· μετὰ τοῦτο δὲ καὶ φανερῶς ἤδη
κινδυνεύων καθ’ ἑαυτόν, οὐκ ἀλλοτρίων ἀλλ’ οἰκείων Μουσῶν
στόμαθ’ ἡνιοχήσας. ἀρθεὶς δὲ μέγας καὶ τιμηθεὶς ὡς οὐδεὶς
πώποτ’ ἐν ὑμῖν, οὐκ † ἐκτελέσαι † φησὶν ἐπαρθεὶς οὐδ’
ὀγκῶσαι τὸ φρόνημα, οὐδὲ παλαίστρας περικωμάζειν πειρῶν·
οὐδ’ εἴ τις ἐραστὴς κωμῳδεῖσθαι παιδίχ’ ἑαυτοῦ μισῶν
ἔσπευσε πρὸς αὐτόν, οὐδενὶ πώποτέ φησι πιθέσθαι, γνώμην
τιν’ ἔχων ἐπιεικῆ, ἵνα τὰς Μούσας αἷσιν χρῆται μὴ
προαγωγοὺς ἀποφήνῃ. οὐδ’ ὅτε πρῶτόν γ’ ἦρξε διδάσκειν,
ἀνθρώποις φήσ’ ἐπιθέσθαι, ἀλλ’ Ἡρακλέους ὀργήν τιν’ ἔχων
τοῖσι μεγίστοις ἐπιχειρεῖν, θρασέως ξυστὰς εὐθὺς ἀπ’ ἀρχῆς
αὐτῷ τῷ καρχαρόδοντι, οὗ δεινόταται μὲν ἀπ’ ὀφθαλμῶν
Κύννης ἀκτῖνες ἔλαμπον, ἑκατὸν δὲ κύκλῳ κεφαλαὶ κολάκων
οἰμωξομένων ἐλιχμῶντο περὶ τὴν κεφαλήν, φωνὴν δ’ εἶχεν
χαράδρας ὄλεθρον τετοκυίας, φώκης δ’ ὀσμήν, Λαμίας ὄρχεις
ἀπλύτους, πρωκτὸν δὲ καμήλου. τοιοῦτον ἰδὼν τέρας οὔ φησιν
δείσας καταδωροδοκῆσαι, ἀλλ’ ὑπὲρ ὑμῶν ἔτι καὶ νυνὶ
πολεμεῖ· φησίν τε μετ’ αὐτὸν τοῖς ἠπιάλοις ἐπιχειρῆσαι
πέρυσιν καὶ τοῖς πυρετοῖσιν, οἳ τοὺς πατέρας τ’ ἦγχον
νύκτωρ καὶ τοὺς πάππους ἀπέπνιγον, κατακλινόμενοί τ’ ἐπὶ
ταῖς κοίταις ἐπὶ τοῖσιν ἀπράγμοσιν ὑμῶν ἀντωμοσίας καὶ
προσκλήσεις καὶ μαρτυρίας συνεκόλλων, ὥστ’ ἀναπηδᾶν
δειμαίνοντας πολλοὺς ὡς τὸν πολέμαρχον. τοιόνδ’ εὑρόντες
ἀλεξίκακον τῆς χώρας τῆσδε καθαρτήν, πέρυσιν καταπροὔδοτε
καινοτάταις σπείραντ’ αὐτὸν διανοίαις, ἃς ὑπὸ τοῦ μὴ
γνῶναι καθαρῶς ὑμεῖς ἐποιήσατ’ ἀναλδεῖς· καίτοι σπένδων
πόλλ’ ἐπὶ πολλοῖς ὄμνυσιν τὸν Διόνυσον μὴ πώποτ’ ἀμείνον’
ἔπη τούτων κωμῳδικὰ μηδέν’ ἀκοῦσαι. τοῦτο μὲν οὖν ἔσθ’
ὑμῖν αἰσχρὸν τοῖς μὴ γνοῦσιν παραχρῆμα, ὁ δὲ ποιητὴς
οὐδὲν χείρων παρὰ τοῖσι σοφοῖς νενόμισται, εἰ παρελαύνων
τοὺς ἀντιπάλους τὴν ἐπίνοιαν ξυνέτριψεν. ἀλλὰ τὸ λοιπὸν
τῶν ποιητῶν ὦ δαιμόνιοι τοὺς ζητοῦντας καινόν τι λέγειν
κἀξευρίσκειν στέργετε μᾶλλον καὶ θεραπεύετε, καὶ τὰ νοήματα
σῴζεσθ’ αὐτῶν, ἐσβάλλετέ τ’ ἐς τὰς κιβωτοὺς μετὰ τῶν
μήλων. κἂν ταῦτα ποιῆθ’, ὑμῖν δῑ ἔτους τῶν ἱματίων
ὀζήσει δεξιότητος. ὦ πάλαι ποτ’ ὄντες ἡμεῖς ἄλκιμοι μὲν
ἐν χοροῖς, ἄλκιμοι δ’ ἐν μάχαις, καὶ κατ’ αὐτὸ δὴ τοῦτο
μόνον ἄνδρες ἀλκιμώτατοι· πρίν ποτ’ ἦν πρὶν ταῦτα, νῦν δ’
οἴχεται, κύκνου τ’ <ἔτι> πολιώτεραι δὴ αἵδ’ ἐπανθοῦσιν
τρίχες. ἀλλὰ κἀκ τῶν λειψάνων δεῖ τῶνδε ῥώμην νεανικὴν
σχεῖν· ὡς ἐγὼ τοὐμὸν νομίζω γῆρας εἶναι κρεῖττον ἢ
πολλῶν κικίννους νεανιῶν καὶ σχῆμα κεὐρυπρωκτίαν. εἴ τις
ὑμῶν ὦ θεαταὶ τὴν ἐμὴν ἰδὼν φύσιν εἶτα θαυμάζει μ’
ὁρῶν μέσον διεσφηκωμένον, ἥτις ἡμῶν ἐστὶν ἡ ’πίνοια τῆς
ἐγκεντρίδος, ῥᾳδίως ἐγὼ διδάξω, κἂν ἄμουσος ᾖ τὸ
πρίν. ἐσμὲν ἡμεῖς, οἷς πρόσεστι τοῦτο τοὐρροπύγιον,
Ἀττικοὶ μόνοι δικαίως ἐγγενεῖς αὐτόχθονες, ἀνδρικώτατον
γένος καὶ πλεῖστα τήνδε τὴν πόλιν ὠφελῆσαν ἐν μάχαισιν,
ἡνίκ’ ἦλθ’ ὁ βάρβαρος, τῷ καπνῷ τύφων ἅπασαν τὴν πόλιν
καὶ πυρπολῶν, ἐξελεῖν ἡμῶν μενοινῶν πρὸς βίαν τἀνθρήνια.
εὐθέως γὰρ ἐκδραμόντες ξὺν δορὶ ξὺν ἀσπίδι ἐμαχόμεσθ’
αὐτοῖσι, θυμὸν ὀξίνην πεπωκότες, στὰς ἀνὴρ παρ’ ἄνδρ’, ὑπ’
ὀργῆς τὴν χελύνην ἐσθίων· ὑπὸ δὲ τῶν τοξευμάτων οὐκ ἦν
ἰδεῖν τὸν οὐρανόν. ἀλλ’ ὅμως ἐωσάμεσθα ξὺν θεοῖς πρὸς
ἑσπέραν. γλαῦξ γὰρ ἡμῶν πρὶν μάχεσθαι τὸν στρατὸν διέπτετο·
εἶτα δ’ εἱπόμεσθα θυννάζοντες ἐς τοὺς θυλάκους, οἱ δ’
ἔφευγον τὰς γνάθους καὶ τὰς ὀφρῦς κεντούμενοι· ὥστε παρὰ
τοῖς βαρβάροισι πανταχοῦ καὶ νῦν ἔτι μηδὲν Ἀττικοῦ
καλεῖσθαι σφηκὸς ἀνδρικώτερον. ἆρα δεινὸς ἦ τόθ’ ὥστε
πάντα μὴ δεδοικέναι, καὶ κατεστρεψάμην τοὺς ἐναντίους, πλέων
ἐκεῖσε ταῖς τριήρεσιν; οὐ γὰρ ἦν ἡμῖν ὅπως ῥῆσιν εὖ
λέξειν ἐμέλλομεν τότ’, οὐδὲ συκοφαντήσειν τινὰ φροντίς, ἀλλ’
ὅστις ἐρέτης ἔσοιτ’ ἄριστος. τοιγαροῦν πολλὰς πόλεις Μήδων
ἑλόντες αἰτιώτατοι φέρεσθαι τὸν φόρον δεῦρ’ ἐσμέν, ὃν
κλέπτουσιν οἱ νεώτεροι. πολλαχοῦ σκοποῦντες ἡμᾶς εἰς ἅπανθ’
εὑρήσετε τοὺς τρόπους καὶ τὴν δίαιταν σφηξὶν ἐμφερεστάτους.
πρῶτα μὲν γὰρ οὐδὲν ἡμῶν ζῷον ἠρεθισμένον μᾶλλον
ὀξύθυμόν ἐστιν οὐδὲ δυσκολώτερον· εἶτα τἄλλ’ ὅμοια πάντα
σφηξὶ μηχανώμεθα. ξυλλεγέντες γὰρ καθ’ ἑσμούς, ὡσπερεὶ
τἀνθρήνια, οἱ μὲν ἡμῶν οὗπερ ἅρχων, οἱ δὲ παρὰ τοὺς
ἕνδεκα, οἱ δ’ ἐν ᾠδείῳ δικάζουσ’, οἱ δὲ πρὸς τοῖς
τειχίοις ξυμβεβυσμένοι πυκνόν, νεύοντες ἐς τὴν γῆν, μόλις
ὥσπερ οἱ σκώληκες ἐν τοῖς κυττάροις κινούμενοι. ἔς τε τὴν
ἄλλην δίαιτάν ἐσμεν εὐπορώτατοι. πάντα γὰρ κεντοῦμεν ἄνδρα
κἀκπορίζομεν βίον. ἀλλὰ γὰρ κηφῆνες ἡμῖν εἰσιν ἐγκαθήμενοι
οὐκ ἔχοντες κέντρον, οἳ μένοντες ἡμῶν τοῦ φόρου τὸν πόνον
κατεσθίουσιν, οὐ ταλαιπωρούμενοι. τοῦτο δ’ ἔστ’ ἄλγιστον
ἡμῖν, ἤν τις ἀστράτευτος ὢν ἐκροφῇ τὸν μισθὸν ἡμῶν,
τῆσδε τῆς χώρας ὕπερ μήτε κώπην μήτε λόγχην μήτε φλύκταιναν
λαβών. ἀλλ’ ἐμοὶ δοκεῖ τὸ λοιπὸν τῶν πολιτῶν ἔμβραχυ
ὅστις ἂν μὴ ’χῃ τὸ κέντρον, μὴ φέρειν τριώβολον. οὔτοι
ποτὲ ζῶν τοῦτον ἀποδυθήσομαι, ἐπεὶ μόνος μ’ ἔσωσε
παρατεταγμένον, ὅθ’ ὁ βορέας ὁ μέγας ἐπεστρατεύσατο. ἀγαθὸν
ἔοικας οὐδὲν ἐπιθυμεῖν παθεῖν. μὰ τὸν Δί’ οὐ γὰρ οὐδαμῶς
μοι ξύμφορον. καὶ γὰρ πρότερον ἐπανθρακίδων ἐμπλήμενος
ἀπέδωκ’ ὀφείλων τῷ κναφεῖ τριώβολον. ἀλλ’ οὖν πεπειράσθω
γ’, ἐπειδήπερ γ’ ἅπαξ ἐμοὶ σεαυτὸν παραδέδωκας εὖ ποιεῖν.
τί οὖν κελεύεις δρᾶν με; τὸν τρίβων’ ἄφες, τηνδὶ δὲ
χλαῖναν ἀναβαλοῦ τριβωνικῶς. ἔπειτα παῖδας χρὴ φυτεύειν καὶ
τρέφειν, ὅθ’ οὑτοσί με νῦν ἀποπνῖξαι βούλεται; ἔχ’
ἀναβαλοῦ τηνδὶ λαβὼν καὶ μὴ λάλει. τουτὶ τὸ κακὸν τί ἐστι
πρὸς πάντων θεῶν; οἱ μὲν καλοῦσι Περσίδ’ οἱ δὲ καυνάκην.
ἐγὼ δὲ σισύραν ᾠόμην Θυμαιτίδα. κοὐ θαῦμά γ’· ἐς Σάρδεις
γὰρ οὐκ ἐλήλυθας. ἔγνως γὰρ ἄν· νῦν δ’ οὐχὶ γιγνώσκεις.
ἐγώ; μὰ τὸν Δί’ οὐ τοίνυν· ἀτὰρ δοκεῖ γέ μοι ἐοικέναι
μάλιστα Μορύχου σάγματι. οὔκ, ἀλλ’ ἐν Ἐκβατάνοισι ταῦθ’
ὑφαίνεται. ἐν Ἐκβατάνοισι γίγνεται κρόκης χόλιξ; πόθεν
ὦγάθ’; ἀλλὰ τοῦτο τοῖσι βαρβάροις ὑφαίνεται πολλαῖς
δαπάναις. αὕτη γέ τοι ἐρίων τάλαντον καταπέπωκε ῥᾳδίως.
οὔκουν ἐριώλην δῆτ’ ἐχρῆν αὐτὴν καλεῖν δικαιότερον ἢ
καυνάκην; ἔχ’ ὦγαθέ, καὶ στῆθ’ ἀναμπισχόμενος. οἴμοι
δείλαιος· ὡς θερμὸν ἡ μιαρά τί μου κατήρυγεν. οὐκ ἀναβαλεῖ;
μὰ Δί’ οὐκ ἔγωγ’. ἀλλ’ ὦγαθέ, εἴπερ γ’ ἀνάγκη, κρίβανόν
μ’ ἀμπίσχετε. φέρ’ ἀλλ’ ἐγώ σε περιβαλῶ· σὺ δ’ οὖν ἴθι.
παράθου γε μέντοι καὶ κρεάγραν. τιὴ τί δή; ἵν’ ἐξέλῃς με
πρὶν διερρυηκέναι. ἄγε νυν ὑπολύου τὰς καταράτους ἐμβάδας,
τασδὶ δ’ ἀνύσας † ὑπόδυθι † τὰς Λακωνικάς. ἐγὼ γὰρ ἂν
τλαίην ὑποδήσασθαί ποτε ἐχθρῶν παρ’ ἀνδρῶν δυσμενῆ
καττύματα; ἔνθες ποτ’ ὦ τᾶν κἀπόβαιν’ ἐρρωμένως ἐς τὴν
Λακωνικὴν ἀνύσας. ἀκικεῖς γέ με ἐς τὴν πολεμίαν ἀποβιβάζων
τὸν πόδα. φέρε καὶ τὸν ἕτερον. μηδαμῶς τοῦτόν γ’, ἐπεὶ
πάνυ μισολάκων αὐτοῦ ’στιν εἷς τῶν δακτύλων. οὐκ ἔστι παρὰ
ταῦτ’ ἄλλα. κακοδαίμων ἐγώ, ὅστις ἐπὶ γήρως χίμετλον
οὐδὲν λήψομαι. ἄνυσόν ποθ’ ὑποδησάμενος· εἶτα πλουσίως
ὡδὶ προβὰς τρυφερόν τι διασαλακώνισον. ἰδού. θεῶ τὸ σχῆμα,
καὶ σκέψαι μ’ ὅτῳ μάλιστ’ ἔοικα τὴν βάδισιν τῶν πλουσίων.
ὅτῳ; Δοθιῆνι σκόροδον ἠμφιεσμένῳ. καὶ μὴν προθυμοῦμαί γε
σαυλοπρωκτιᾶν. ἄγε νυν, ἐπιστήσει λόγους σεμνοὺς λέγειν
ἀνδρῶν παρόντων πολυμαθῶν καὶ δεξιῶν; ἔγωγε. τίνα δῆτ’ ἂν
λέγοις; πολλοὺς πάνυ. πρῶτον μὲν ὡς ἡ Λάμῑ ἁλοῦσ’
ἐπέρδετο, ἔπειτα δ’ ὡς ὁ Καρδοπίων τὴν μητέρα. μή ’μοί γε
μύθους, ἀλλὰ τῶν ἀνθρωπίνων, οἵους λέγομεν μάλιστα τοὺς
κατ’ οἰκίαν. ἐγᾦδα τοίνυν τῶν γε πάνυ κατ’ οἰκίαν ἐκεῖνον
ὡς ‘οὕτω ποτ’ ἦν μῦς καὶ γαλῆ.’ ὦ σκαιὲ κἀπαίδευτε,
Θεογένης ἔφη τῷ κοπρολόγῳ καὶ ταῦτα λοιδορούμενος, μῦς καὶ
γαλᾶς μέλλεις λέγειν ἐν ἀνδράσιν; ποίους τινὰς δὲ χρὴ
λέγειν; μεγαλοπρεπεῖς, ὡς ξυνεθεώρεις Ἀνδροκλεῖ καὶ
Κλεισθένει. ἐγὼ δὲ τεθεώρηκα ποώποτ’ οὐδαμοῖ πλὴν ἐς Πάρον,
καὶ ταῦτα δὔ ὀβολὼ φέρων. ἀλλ’ οὖν λέγειν χρή σ’ ὡς
ἐμάχετό γ’ αὐτίκα Ἐφουδίων παγκράτιον Ἀσκώνδᾳ καλῶς, ἤδη
γέρων ὢν καὶ πολιός, ἔχων δέ τοι πλευρὰν βαθυτάτην καὶ
χέρας καὶ λαγόνα καὶ θώρακ’ ἄριστον. παῦε παῦ’, οὐδὲν
λέγεις. πῶς ἂν μαχέσαιτο παγκράτιον θώρακ’ ἔχων; οὕτω
διηγεῖσθαι νομίζουσ’ οἱ σοφοί. ἀλλ’ ἕτερον εἰπέ μοι· παρ’
ἀνδράσι ξένοις πίνων σεαυτοῦ ποῖον ἂν λέξαι δοκεῖς ἐπὶ
νεότητος ἔργον ἀνδρικώτατον; ἐκεῖν’ ἐκεῖν’ ἀνδρειότατόν γε
τῶν ἐμῶν, ὅτ’ Ἐργασίωνος τὰς χάρακας ὑφειλόμην. ἀπολεῖς
με. ποίας χάρακας; ἀλλ’ ὡς ἢ κάπρον ἐδιώκαθές ποτ’ ἢ
λαγών, ἢ λαμπάδα ἔδραμες, ἀνευρὼν ὅ τι νεανικώτατον.
ἐγᾦδα τοίνυν τό γε νεανικώτατον· ὅτε τὸν δρομέα Φάυλλον
ὢν βούπαις ἔτι εἶλον διώκων λοιδορίας ψήφοιν δυοῖν. παὖ·
ἀλλὰ δευρὶ κατακλινεὶς προσμάνθανε ξυμποτικὸς εἶναι καὶ
ξυνουσιαστικός. πῶς οὖν κατακλινῶ; φράζ’ ἀνύσας. εὐσχημόνως.
ὡδὶ κελεύεις κατακλινῆναι; μηδαμῶς. πῶς δαί; τὰ γόνατ’
ἔκτεινε καὶ γυμναστικῶς ὑγρὸν χύτλασον σεαυτὸν ἐν τοῖς
στρώμασιν. ἔπειτ’ ἐπαίνεσόν τι τῶν χαλκωμάτων, ὀροφὴν
θέασαι, κρεκάδῑ αὐλῆς θαύμασον· ὕδωρ κατὰ χειρός· τὰς
τραπέζας ἐσφέρειν· δειπνοῦμεν· ἀπονενίμμεθ’· ἤδη σπένδομεν.
πρὸς τῶν θεῶν ἐνύπνιον ἑστιώμεθα; αὑλητρὶς ἐνεφύσησεν· οἱ
δὲ συμπόται εἰσὶν Θέωρος Αἰσχίνης Φᾶνος Κλέων, ξένος τις
ἕτερος πρὸς κεφαλῆς Ἀκέστορος. τούτοις ξυνὼν τὰ σκόλῑ
ὅπως δέξει καλῶς. ἄληθες; ὡς οὐδεὶς Διακρίων δέξεται. ἐγὼ
εἴσομαι· καὶ δὴ γάρ εἰμ’ ἐγὼ Κλέων, ᾄδω δὲ πρῶτος
Ἁρμοδίου· δέξαι δὲ σύ. ‘οὐδεὶς πώποτ’ ἀνὴρ ἔγεντ’
Ἀθήναισ’— οὐχ οὕτω γε πανοῦργος <οὐδὲ> κλέπτης. τουτὶ σὺ
δράσεις; παραπολεῖ βοώμενος· φήσει γὰρ ἐξολεῖν σε καὶ
διαφθερεῖν καὶ τῆσδε τῆς γῆς ἐξελᾶν. ἐγὼ δέ γε, ἐὰν
ἀπειλῇ, νὴ Δί’ ἕτερ’ ἀντᾴσομαι· ‘ὦνθρωφ’, οὖτος ὁ
μαιόμενος τὸ μέγα κράτος, ἀντρέψεις ἔτι τὰν πόλιν· ἁ δ’
ἔχεται ῥοπᾶς.’ τί δ’ ὅταν Θέωρος πρὸς ποδῶν κατακείμενος
ᾄδῃ Κλέωνος λαβόμενος τῆς δεξιᾶς· ‘Ἀδμήτου λόγον ὦταῖρε
μαθὼν τοὺς ἀγαθοὺς φίλει.’ τούτῳ τί λέξεις σκόλιον;
ᾠδικῶς ἐγώ. ‘οὐκ ἔστιν ἀλωπεκίζειν, οὐδ’ ἀμφοτέροισι
γίγνεσθαι φίλον.’ μετὰ τοῦτον Αἰσχίνης ὁ Σέλλου δέξεται,
ἀυὴρ σοφὸς καὶ μουσικός, κᾆτ’ ᾄσεται· ‘χρήματα καὶ βίαν
Κλειταγόρᾳ τε κἀμοὶ μετὰ Θετταλῶν’— πολλὰ δὴ διεκόμπασας σὺ
κἀγώ. τουτὶ μὲν ἐπιεικῶς σύ γ’ ἐξεπίστασαι· ὅπως δ’ ἐπὶ
δεῖπνον ἐς Φιλοκτήμονος ἴμεν. παῖ παῖ, τὸ δεῖπνον Χρυσὲ
συσκεύαζε νῷν, ἵνα καὶ μεθυσθῶμεν διὰ χρόνου. μηδαμῶς.
κακὸν τὸ πίνειν· ἀπὸ γὰρ οἴνου γίγνεται καὶ θυροκοπῆσαι
καὶ πατάξαι καὶ βαλεῖν, κἄπειτ’ ἀποτίνειν ἀργύριον ἐκ
κραιπάλης. οὔκ, ἢν ξυνῇς γ’ ἀνδράσι καλοῖς τε κἀγαθοῖς.
ἢ γὰρ παρῃτήσαντο τὸν πεπονθότα, ἢ λόγον ἔλεξας αὐτὸς
ἀστεῖόν τινα, Αἰσωπικὸν γέλοιον ἢ Συβαριτικόν, ὧν ἔμαθες
ἐν τῷ συμποσίῳ· κᾆτ’ ἐς γέλων τὸ πρᾶγμ’ ἔτρεψας, ὥστ’
ἀφείς σ’ ἀποιχεται. μαθητέον τἄρ’ ἐστὶ πολλοὺς τῶν λόγων,
εἴπερ ἀποτείσω μηδέν, ἤν τι δρῶ κακόν. ἄγε νυν ἴωμεν·
μηδὲν ἡμᾶς ἰσχέτω. πολλάκις δὴ ’δοξ’ ἐμαυτῷ δεξειὸς
πεφυκέναι καὶ σκαιὸς οὐδεπώποτε· ἀλλ’ Ἀμυνίας ὁ Σέλλου
μᾶλλον οὑκ τῶν Κρωβύλων, οὗτος ὅν γ’ ἐγώ ποτ’ εἶδον ἀντὶ
μήλου καὶ ῥοᾶς δειπνοῦντα μετὰ Λεωγόρου· πεινῇ γὰρ ᾗπερ
Ἀντιφῶν· ἀλλὰ πρεσβεύων γὰρ ἐς Φάρσαλον ᾤχετ’, εἶτ’
ἐκεῖ μόνος μόνοις τοῖς Πενέσταισι ξυνῆν τοῖς Θετταλῶν,
αὐτὸς πενέστης ὢν ἔλαττων οὐδενός. ὦ μακάρῑ Αὐτόμενες
ὥς σε μακαρίζομεν, παῖδας ἐφύτευσας ὅτι χειροτεχνικωτάτους·
πρῶτα μὲν ἅπασι φίλον ἄνδρα τε σοφώτατον, τὸν
κιφαραοιδότατον, ᾧ χάρις ἐφέσπετο· τὸν δ’ ὑποκριτὴν ἕτερον
ἀργαλέον ὡς σοφόν· εἶτ’ Ἀριφράδην πολύ τι θυμοσοφικώτατον,
ὅντινά ποτ’ ὤμοσε μαθόντα παρὰ μηδενός, ἀλλ’ ἀπὸ σοφῆς
φύσεος αὐτόματον ἐκμαθεῖν γλωττοποιεῖν ἐς τὰ πορνεῖ’
εἰσιόνθ’ ἑκάστοτε. εἰσί τινες οἵ μ’ ἔλεγον ὡς
καταδιηλλάγην, ἡνίκα Κλέων μ’ ὑπετάραττεν ἐπικείμενος † καί
με κακίσταις † ἔκνισε· κᾆθ’ ὅτ’ ἀπεδειρόμην, οὑκτὸς
ἐγέλων μέγα κεκραγότα θεώμενοι, οὐδὲν ἄρ’ ἐμοῦ μέλον,
ὅσον δὲ μόνον εἰδέναι σκωμμάτιον εἴποτέ τι θλιβόμενος
ἐκβαλῶ. ταῦτα κατιδὼν ὑπό τι μικρὸν ἐπιθήκισα· εἶτα νῦν
ἐξηπάτησεν ἡ χάραξ τὴν ἄμπελον. ἰὼ χελῶναι μακάριαι τοῦ
δέρματος, καὶ τρὶς μακάριαι τοῦ ’πὶ ταῖς πλευραῖς τέγους. ὡς
εὖ κατηρέψασθε καὶ νουβυστικῶς κεράμῳ τὸ νῶτον ὥστε τὰς
πληγὰς στέγειν. ἐγὼ δ’ ἀπόλωλα στιζόμενος βακτηρίᾳ. τί δ’
ἔστιν ὦ παῖ; παῖδα γάρ, κἂν ᾖ γέρων, καλεῖν δίκαιον
ὅστις ἂν πληγὰς λάβῃ. οὐ γὰρ ὁ γέρων ἀτηρότατον ἄρ’
ἦν κακὸν καὶ τῶν ξυνόντων πολὺ παροινικώτατος; καίτοι παρῆν
Ἵππυλλος Ἀντιφῶν Λύκων Λυσίστρατος Θούφραστος οἱ περὶ
Φρύνιχον. τούτων ἁπάντων ἦν ὑβριστότατος μακρῷ. εὐθὺς γὰρ
ὡς ἐνέπλητο πολλῶν κἀγαθῶν, ἐνήλατ’ ἐσκίρτα ’πεπόρδει
κατεγέλα ὥσπερ καχρύων ὀνίδιον εὐωχημένον κἄτυπτεν ἐμὲ
νεανικῶς ‘παῖ παῖ’ καλῶν. εἶτ’ αὐτὸν ὡς εἶδ’ ᾔκασεν
Λυσίστρατος· ‘ἔοικας ὦ πρεσβῦτα νεοπλούτῳ τρυγὶ κλητῆρί τ’
εἰς ἀχυρμὸν ἀποδεδρακότι.’ ὁ δ’ ἀνακραγὼν ἀντῄκασ’ αὐτὸν
πάρνοπι τὰ θρῖα τοῦ τρίβωνος ἀποβεβληκότι, Σθενέλῳ τε τὰ
σκευάρια διακεκαρμένῳ. οἱ δ’ ἀνεκρότησαν, πλήν γε Θουφράστου
μόνου· οὗτος δὲ διεμύλλαινεν ὡς δὴ δεξιός. ὁ γέρων δὲ τὸν
Θούφραστον ἤρετ’· ’εἰπέ μοι, ἐπὶ τῷ κομᾷς καὶ κομψὸς
εἶναι προσποιεῖ, κωμῳδολοιχῶν περὶ τὸν εὖ πράττοντ’ ἀεί;’
τοιαῦτα περιύβριζεν αὐτοὺς ἐν μέρει, σκώπτων ἀγροίκως καὶ
προσέτι λόγους λέγων ἀμαθέστατ’ οὐδὲν εἰκότας τῷ πράγματι.
ἔπειτ’ ἐπειδὴ ’μέθυεν, οἴκαδ’ ἔρχεται τύπτων ἅπαντας, ἤν
τις αὐτῷ ξυντύχῃ. ὁδὶ δὲ καὶ δὴ σφαλλόμενος προσέρχεται.
ἀλλ’ ἐκποδὼν ἄπειμι πρὶν πληγὰς λαβεῖν. ἄνεχε πάρεχε·
κλαύσεταί τις τῶν ὄπισθεν ἐπακολουθούντων ἐμοί· οἷον, εἰ
μὴ ’ρρήσεθ’, ὑμᾶς ὦ πόνηροι ταυτῃὶ τῇ δᾳδὶ φρυκτοὺς
σκευάσω. ἦ μὴν σὺ δώσεις αὔριον τούτων δίκην ἡμῖν ἅπασι,
κεἰ σφόδρ’ εἶ νεανίας. ἁθρόοι γὰρ ἥξομέν σε
προσκαλούμενοι. ἰὴ ἰεῦ, καλούμενοι. ἀρχαῖά γ’ ὑμῶν· ἆρά
γ’ ἴσθ’ ὡς οὐδ’ ἀκούων ἀνέχομαι δικῶν; ἰαιβοῖ, αἰβοῖ.
τάδε μ’ ἀρέσκει· βάλλε κημούς. οὐκ ἄπεισι; ποῦ ’στιν <ἡμῖν>
ἡλιαστής; ἐκποδών. ἀνάβαινε δεῦρο χρυσομηλολόνθιον, τῇ
χειρὶ τουδὶ λαβομένη τοῦ σχοινίου. ἔχου· φυλάττου δ’, ὡς
σαπρὸν τὸ σχοινίον· ὅμως γε μέντοι τριβόμενον οὐκ ἄχθεται.
ὁρᾷς ἐγώ σ’ ὡς δεξιῶς ὑφειλόμην μέλλουσαν ἤδη λεσβιᾶν
τοὺς ξυμπότας· ὧν οὕνεκ’ ἀπόδος τῷ πέει τῳδὶ χάριν.
ἀλλ’ οὐκ ἀποδώσεις οὐδ’ ἐφιαλεῖς οἶδ’ ὅτι, ἀλλ’
ἐξαπατήσεις κἀγχανεῖ τούτῳ μέγα· πολλοῖς γὰρ ἤδη χἀτέροις
αὔτ’ ἠργάσω. ἐὰν γένῃ δὲ μὴ κακὴ νυνὶ γυνή, ἐγώ σ’
ἐπειδὰν οὑμὸς υἱὸς ἀποθάνῃ, λυσάμενος ἕξω παλλακὴν ὦ
χοιρίον. νῦν δ’ οὐ κρατῶ ’γὼ τῶν ἐμαυτοῦ χρημάτων νέος γάρ
εἰμι καὶ φυλάττομαι σφόδρα. τὸ γὰρ υἵδιον τηρεῖ με, κἄστι
δύσκολον κἄλλως κυμινοπριστοκαρδαμογλύφον. ταῦτ’ οὖν περί μου
δέδοικε μὴ διαφθαρῶ. πατὴρ γὰρ οὐδείς ἐστιν αὐτῷ πλὴν
ἐμοῦ. ὁδὶ δὲ καὐτὸς ἐπὶ σὲ κἄμ’ ἔοικε θεῖν. ἀλλ’ ὡς
τάχιστα στῆθι τάσδε τὰς δετὰς λαβοῦσ’, ἵν’ αὐτὸν τωθάσω
νεανικῶς, οἵοις ποθ’ οὗτος ἐμὲ πρὸ τῶν μυστηρίων. ὦ
οὗτος οὗτος τυφεδανὲ καὶ χοιρόθλιψ, ποθεῖν ἐρᾶν τ’ ἔοικας
ὡραίας σοροῦ. οὔτοι καταπροίξει μὰ τὸν Ἀπόλλω τοῦτο δρῶν.
ὡς ἡδέως φάγοις ἂν ἐξ ὄξους δίκην. οὐ δεινὰ τωθάζειν σε
τὴν αὐλητρίδα τῶν ξυμποτῶν κλέψαντα; ποίαν αὐλητρίδα; τί
ταῦτα ληρεῖς ὥσπερ ἀπὸ τύμβου πεσών; νὴ τὸν Δί’ αὕτη πού
’στί σοί γ’ ἡ Δαρδανίς. οὔκ, ἀλλ’ ἐν ἀγορᾷ τοῖς θεοῖς
δὰ|ς κάεται. δὰ|ς ἥδε; δὰ|ς δῆτ’. οὐχ ὁρᾷς ἐστιγμένην;
τί δὲ τὸ μέλαν τοῦτ’ ἐστὶν αὐτῆς τοὐν μέσῳ; ἡ πίττα
δήπου καομένης ἐξέρχεται. ὁ δ’ ὄπισθεν οὐχὶ πρωκτός ἐστιν
οὑτοσί; ὄζος μὲν οὖν τῆς δᾳδὸς οὗτος ἐξέχει. τί λέγεις
σύ; ποῖος ὄζος; οὐκ εἶ δεῦρο σύ; ἆ ἆ τί μέλλεις δρᾶν;
ἄγειν ταύτην λαβὼν ἀφελόμενός σε καὶ νομίσας εἶναι σαπρὸν
κοὐδὲν δύνασθαι δρᾶν. ἄκουσόν νυν ἐμοῦ. Ὀλυμπίασιν, ἡνίκ’
ἐθεώρουν ἐγώ, Ἐφουδίων ἐμαχέσατ’ Ἀσκώνδᾳ καλῶς ἤδη
γέρων ὤν· εἶτα τῇ πυγμῇ θενὼν ὁ πρεσβύτερος κατέβαλε τὸν
νεώτερον. πρὸς ταῦτα τηροῦ μὴ λάβῃς ὑπώπια. νὴ τὸν Δί’
ἐξέμαθές γε τὴν Ὀλυμπίαν. ἴθι μοι παράστηθ’, ἀντιβολῶ πρὸς
τῶν θεῶν. ὁδὶ γὰρ ἁνήρ ἐστιν ὅς μ’ ἀπώλεσεν τῇ δᾳδὶ
παίων, κἀξέβαλεν ἐντευθενὶ ἄρτους δέκ’ ὀβολῶν κἀπιθήκην
τέτταρας. ὁρᾷς ἃ δέδρακας; πράγματ’ αὖ δεῖ καὶ δίκας
ἔχειν διὰ τὸν σὸν οἶνον. οὐδαμῶς γ’, ἐπεὶ λόγοι
διαλλάξουσιν αὐτὰ δεξιοί· ὥστ’ οἶδ’ ὁτιὴ ταύτῃ
διαλλαχθήσομαι. οὔτοι μὰ τὼ θεὼ καταπροίξει Μυρτίας τῆς
Ἀγκυλίωνος θυγατέρος καὶ Σωστράτης, οὕτω διαφθείρας ἐμοῦ τὰ
φορτία. ἄκουσον ὦ γύναι· λόγον σοι βούλομαι λέξαι χαρίεντα.
μὰ Δία μὴ ’μοί γ’ ὦ μέλε. Αἴσωπον ἀπὸ δείπνου βαδίζονθ’
ἑσπέρας θρασεῖα καὶ μεθύση τις ὑλάκτει κύων. κἄπειτ’
ἐκεῖνος εἶπεν, ‘ὦ κύον κύον, εἰ νὴ Δί’ ἀντὶ τῆς κακῆς
γλώττης ποθὲν πυροὺς πρίαιο, σωφρονεῖν ἄν μοι δοκεῖς.’ καὶ
καταγελᾷς μου; προσκαλοῦμαί σ’ ὅστις εἶ πρὸς τοὺς
ἀγορανόμους βλάβης τῶν φορτίων, κλητῆρ’ ἔχουσα Χαιρεφῶντα
τουτονί. μὰ Δί’ ἀλλ’ ἄκουσον, ἤν τί σοι δόξω λέγειν.
Λᾶσός ποτ’ ἀντεδίδασκε καὶ Σιμωνίδης· ἔπειθ’ ὁ Λᾶσος
εἶπεν, ‘ὀλίγον μοι μέλει.’ ἄληθες οὗτος; καὶ σὺ δή μοι
Χαιρεφῶν γυναικὶ † κλητεύειν ἐοικὼς † θαψίνῃ, Ἰνοῖ
κρεμαμένῃ πρὸς ποδῶν Εὐριπίδου. ὁδί τις ἕτερος, ὡς
ἔοικεν, ἔρχεται καλούμενός σε· τόν γέ τοι κλητῆρ’ ἔχει.
οἴμοι κακοδαίμων. προσκαλοῦμαί σ’ ὦ γέρον ὕβρεως. ὕβρεως;
μὴ μὴ καλέσῃ πρὸς τῶν θεῶν· ἐγὼ γὰρ ὑπὲρ αὐτοῦ δίκην
δίδωμί σοι ἣν ἂν σὺ τάξῃς, καὶ χάριν προσείσομαι. ἐγὼ
μὲν οὖν αὐτῷ διαλλαχθήσομαι ἑκών· ὁμολογῶ γὰρ πατάξαι
καὶ βαλεῖν. ἀλλ’ ἐλθὲ δευρί· πότερον ἐπιτρέπεις ἐμοί, ὅ
τι χρή μ’ ἀποτείσαντ’ ἀργύριον τοῦ πράγματος εἶναι φίλον τὸ
λοιπόν, ἢ σύ μοι φράσεις; σὺ λέγε. δικῶν γὰρ οὐ δέομ’
οὐδὲ πραγμάτων. ἀνὴρ Συβαρίτης ἐξέπεσεν ἐξ ἅρματος, καί
πως κατεάγη τῆς κεφαλῆς μέγα σφόδρα· ἐτύγχανεν γὰρ οὐ τρίβων
ὢν ἱππικῆς. κἄπειτ’ ἐπιστὰς εἶπ’ ἀνὴρ αὐτῷ φίλος·
‘ἔρδοι τις ἣν ἕκαστος εἰδείη τέχνην.’ οὕτω δὲ καὶ σὺ
παράτρεχ’ ἐς τὰ Πιττάλου. οὕμοιά σου καὶ ταῦτα τοῖς ἄλλοις
τρόποις. ἀλλ’ οὖν σὺ μέμνησ’ αὐτὸς ἁπεκρίνατο. ἄκουε, μὴ
φεῦγ’. ἐν Συβάρει γυνή ποτε κατέαξ’ ἐχῖνον. ταῦτ’ ἐγὼ
μαρτύρομαι. οὑχῖνος οὖν ἔχων τιν’ ἐπεμαρτύρατο· εἶθ’ ἡ
Συβαρῖτις εἶπεν, “εἰ ναὶ τὰν κόραν τὴν μαρτυρίαν ταύτην
ἐάσας ἐν τάχει ἐπίδεσμον ἐπρίω, νοῦν ἂν εἶχες πλείονα.”
ὕβριζ’ ἕως ἂν τὴν δίκην ἅρχων καλῇ. οὔτοι μὰ τὴν
Δήμητρ’ ἔτ’ ἐνταυθοῖ μενεῖς, ἀλλ’ ἀράμενος οἴσω σε — τί
ποιεῖς; ὅ τι ποιῶ; εἴσω φέρω σ’ ἐντεῦθεν· εἰ δὲ μή, τάχα
κλητῆρες ἐπιλείψουσι τοὺς καλουμένους. Αἴσωπον οἱ Δελφοί ποτ’
— ὀλίγον μοι μέλει. φιάλην ἐπῃτιῶντο κλέψαι τοῦ θεοῦ· ὁ δ’
ἔλεξεν αὐτοῖς, ὡς ὁ κάνθαρός ποτε — οἴμ’ ὡς ἀπολῶ σ’
αὐτοῖσι τοῖσι κανθάροις. ζηλῶ γε τῆς εὐτυχίας τὸν πρέσβυν
οἷ μετέστη ξηρῶν τρόπων καὶ βιοτῆς· ἕτερα δὲ νῦν
ἀντιμαθὼν ἦ μέγα τι μεταπεσεῖται ἐπὶ τὸ τρυφῶν καὶ
μαλακόν. τάχα δ’ ἂν ἴσως οὐκ ἐθέλοι. τὸ γὰρ ἀποστῆναι
χαλεπὸν φύσεος, ἣν ἔχοι τις ἀεί. καίτοι πολλοὶ ταῦτ’
ἔπαθον· ξυνόντες γνώμαις ἑτέρων μετεβάλοντο τοὺς τρόπους.
πολλοῦ δ’ ἐπαίνου παρ’ ἐμοὶ καὶ τοῖσιν εὖ φρονοῦσιν τυχὼν
ἄπεισιν διὰ τὴν φιλοπατρίαν καὶ σοφίαν ὁ παῖς ὁ
Φιλοκλέωνος. οὐδενὶ γὰρ οὕτως ἀγανῷ ξυνεγενόμην, οὐδὲ
τρόποις ἐπεμάνην οὐδ’ ἐξεχύθην. τί γὰρ ἐκεῖνος ἀντιλέγων
οὐ κρείττων ἦν, βουλόμενος τὸν φύσαντα σεμνοτέροις
κατακοσμῆσαι πράγμασιν; νὴ τὸν Διόνυσον ἄπορά γ’ ἡμῖν
πράγματα δαίμων τις ἐσκεκύκληκεν ἐς τὴν οἰκίαν. ὁ γὰρ γέρων
ὡς ἔπιε διὰ πολλοῦ χρόνου ἤκουσέ τ’ αὐλοῦ, περιχαρὴς τῷ
πράγματι ὀρχούμενος τῆς νυκτὸς οὐδὲν παύεται τἀρχαἶ
ἐκεῖν’ οἷς Θέσπις ἠγωνίζετο· καὶ τοὺς τραγῳδούς φησιν
ἀποδείξειν κρόνους τοὺς νῦν διορχησάμενος ὀλίγον ὕστερον.
τίς ἐπ’ αὐλείοισι θύραις θάσσει; τουτὶ καὶ δὴ χωρεῖ τὸ
κακόν. κλῇθρα χαλάσθω τάδε. καὶ δὴ γὰρ σχήματος ἀρχὴ —
μᾶλλον δέ γ’ ἴσως μανίας ἀρχή. πλευρὰν λυγίσαντος ὑπὸ
ῥώμης· οἶον μυκτὴρ μυκᾶται καὶ σφόνδυλος ἀχεῖ. πῖθ’
ἑλλέβορον. πτήσσει Φρύνιχος ὥς τις ἀλέκτωρ — τάχα βαλλήσεις.
σκέλος οὐράνιόν γ’ ἐκλακτίζων. πρωκτὸς χάσκει. κατὰ σαυτὸν
ὅρα. νῦν γὰρ ἐν ἄρθροις τοῖς ἡμετέροις στρέφεται χαλαρὰ
κοτυληδών. οὐκ εὖ; μὰ Δί’ οὐ δῆτ’, ἀλλὰ μανικὰ πράγματα.
θέρε νυν ἀνείπω κἀνταγωνιστὰς καλῶ. εἴ τις τραγῳδός φησιν
ὀρχεῖσθαι καλῶς, ἐμοὶ διορχησόμενος ἐνθάδ’ εἰσίτω. φησίν
τις ἢ οὐδείς; εἶς γ’ ἐκεινοσὶ μόνος. τίς ὁ κακοδαίμων
ἐστίν; υἱὸς Καρκίνου ὁ μέσατος. ἀλλ’ οὗτός γε
καταποθήσεται· ἀπολῶ γὰρ αὐτὸν ἐμμελείᾳ κονδύλου. ἐν τῷ
ῥυθμῷ γὰρ οὐδέν ἐστ’. ἀλλ’ ᾠζυρὲ ἕτερος τραγῳδὸς
Καρκινίτης ἔρχεται, ἀδελφὸς αὐτοῦ. νὴ Δί’ ὠψώνηκ’ ἄρα.
μὰ τὸν Δί’ οὐδέν γ’ ἄλλο πλήν γε καρκίνους· προσέρχεται γὰρ
ἕτερος αὖ τῶν Καρκίνου. τουτὶ τί ἦν τὸ προσέρπον; ὀξὶς
ἢ φάλαγξ; ὁ πινοτήρης οὗτός ἐστι τοῦ γένους, ὁ
σμικρότατος, ὃς τὴν τραγῳδίαν ποιεῖ. ὦ Καρκίν’ ὦ μακάριε
τῆς εὐπαιδίας, ὅσον τὸ πλῆθος κατέπεσεν τῶν ὀρχίλων. ἀτὰρ
καταβατέον γ’ ἐπ’ αὐτούς μ’· ᾠζυρέ, ἅλμην κύκα τούτοισιν,
ἢν ἐγὼ κρατῶ. φέρε νυν ἡμεῖς αὐτοῖς ὀλίγον ξυγχωρήσωμεν
ἅπαντες, ἵν’ ἐφ’ ἡσυχίας ἡμῶν πρόσθεν βεμβικίζωσιν
ἑαυτούς. ἄγ’ ὦ μεγαλώνυμα τέκνα τοῦ θαλασσίου <θεοῦ>,
πηδᾶτε παρὰ ψάμαθον καὶ θῖν’ ἁλὸς ἀτρυγέτου, καρίδων
ἀδελφοί· ταχὺν πόδα κυκλοσοβεῖτε, καὶ τὸ Φρυνίχειον
ἐκλακτισάτω τις, ὅπως ἰδόντες ἄνω σκέλος ὤζωσιν οἱ
θεαταί. στρόβει, παράβαινε κύκλῳ καὶ γάστρισον σεαυτόν,
ῥῖπτε σκέλος οὐράνιον· βέμβικες ἐγγενέσθων. καὐτὸς γὰρ ὁ
ποντομέδων ἄναξ πατὴρ προσέρπει ἡσθεὶς ἐπὶ τοῖσιν ἑαυτοῦ
παισὶ τοῖς τριόρχοις. ἀλλ’ ἐξάγετ’, εἴ τι φιλεῖτ’
ὀρχούμενοι, θύραζε ἡμᾶς ταχύ· τοῦτο γὰρ οὐδείς πω πάρος
δέδρακεν, ὀρχούμενον ὅστις ἀπήλλαξεν χορὸν τρυγῳδῶν.