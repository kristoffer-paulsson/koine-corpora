ὦ τὴν ἐν ἄστροις οὐρανοῦ τέμνων ὁδὸν καὶ χρυσοκολλήτοισιν
ἐμβεβὼς δίφροις Ἥλιε, θοαῖς ἵπποισιν εἱλίσσων φλόγα, ὡς
δυστυχῆ Θήβαισι τῇ τόθ’ ἡμέρᾳ ἀκτῖν’ ἐφῆκας, Κάδμος
ἡνίκ’ ἦλθε γῆν τήνδ’, ἐκλιπὼν Φοίνισσαν ἐναλίαν χθόνα·
ὃς παῖδα γήμας Κύπριδος Ἁρμονίαν ποτὲ Πολύδωρον ἐξέφυσε,
τοῦ δὲ Λάβδακον φῦναι λέγουσιν, ἐκ δὲ τοῦδε Λάιον. ἐγὼ δὲ
παῖς μὲν κλῄζομαι Μενοικέως, — Κρέων τ’ ἀδελφὸς μητρὸς ἐκ
μιᾶς ἔφυ — καλοῦσι δ’ Ἰοκάστην με· τοῦτο γὰρ πατὴρ ἔθετο.
γαμεῖ δὲ Λάιός μ’· ἐπεὶ δ’ ἄπαις ἦν χρόνια λέκτρα τἄμ’
ἔχων ἐν δώμασιν, ἐλθὼν ἐρωτᾷ Φοῖβον ἐξαιτεῖ θ’ ἅμα
παίδων ἐς οἴκους ἀρσένων κοινωνίαν. ὃ δ’ εἶπεν· ὦ
Θήβαισιν εὐίπποις ἄναξ, μὴ σπεῖρε τέκνων ἄλοκα δαιμόνων
βίᾳ· εἰ γὰρ τεκνώσεις παῖδ’, ἀποκτενεῖ σ’ ὁ φύς, καὶ πᾶς
σὸς οἶκος βήσεται δῑ αἵματος. ὃ δ’ ἡδονῇ δοὺς ἔς τε
βακχείαν πεσὼν ἔσπειρεν ἡμῖν παῖδα· καὶ σπείρας, † βρέφος †
γνοὺς τἀμπλάκημα τοῦ θεοῦ τε τὴν φάτιν, λειμῶν’ ἐς Ἥρας
καὶ Κιθαιρῶνος λέπας δίδωσι βουκόλοισιν ἐκθεῖναι βρέφος,
σφυρῶν σιδηρᾶ κέντρα διαπείρας μέσον· ὅθεν νιν Ἑλλὰς
ὠνόμαζεν Οἰδίπουν. Πολύβου δέ νιν λαβόντες ἱπποβουκόλοι
φέρουσ’ ἐς οἴκους ἔς τε δεσποίνης χέρας ἔθηκαν. ἣ δὲ τὸν
ἐμὸν ὠδίνων πόνον μαστοῖς ὑφεῖτο καὶ πόσιν πείθει τεκεῖν.
ἤδη δὲ πυρσαῖς γένυσιν ἐξανδρούμενος παῖς οὑμὸς ἢ γνοὺς
ἤ τινος μαθὼν πάρα ἔστειχε τοὺς φύσαντας ἐκμαθεῖν θέλων
πρὸς δῶμα Φοίβου, Λάιός θ’, οὑμὸς πόσις, τὸν ἐκτεθέντα
παῖδα μαστεύων μαθεῖν εἰ μηκέτ’ εἴη. καὶ ξυνάπτετον πόδα ἐς
ταὐτὸν ἄμφω Φωκίδος σχιστῆς ὁδοῦ. καί νιν κελεύει Λαΐου
τροχηλάτης· ὦ ξένε, τυράννοις ἐκποδὼν μεθίστασο. ὃ δ’
εἷρπ’ ἄναυδος, μέγα φρονῶν. πῶλοι δέ νιν χηλαῖς τένοντας
ἐξεφοίνισσον ποδῶν. ὅθεν — τί τἀκτὸς τῶν κακῶν με δεῖ
λέγειν; — παῖς πατέρα καίνει καὶ λαβὼν ὀχήματα Πολύβῳ
τροφεῖ δίδωσιν. ὡς δ’ ἐπεζάρει Σφὶγξ ἁρπαγαῖσι πόλιν ἐμός
τ’ οὐκ ἦν πόσις, Κρέων ἀδελφὸς τἀμὰ κηρύσσει λέχη, ὅστις
σοφῆς αἴνιγμα παρθένου μάθοι, τούτῳ ξυνάψειν λέκτρα.
τυγχάνει δέ πως μούσας ἐμὸς παῖς Οἰδίπους Σφιγγὸς μαθών·
[ὅθεν τύραννος τῆσδε γῆς καθίσταται] καὶ σκῆπτρ’ ἔπαθλα
τῆσδε λαμβάνει χθονός. γαμεῖ δὲ τὴν τεκοῦσαν οὐκ εἰδὼς
τάλας οὐδ’ ἡ τεκοῦσα παιδὶ συγκοιμωμένη. τίκτω δὲ παῖδας
παιδὶ δύο μὲν ἄρσενας, Ἐτεοκλέα κλεινήν τε Πολυνείκους βίαν,
κόρας τε δισσάς· τὴν μὲν Ἰσμήνην πατὴρ ὠνόμασε, τὴν δὲ
πρόσθεν Ἀντιγόνην ἐγώ. μαθὼν δὲ τἀμὰ λέκτρα μητρῴων γάμων
ὁ πάντ’ ἀνατλὰς Οἰδίπους παθήματα ἐς ὄμμαθ’ αὑτοῦ δεινὸν
ἐμβάλλει φόνον, χρυσηλάτοις πόρπαισιν αἱμάξας κόρας. ἐπεὶ
δὲ τέκνων γένυς ἐμῶν σκιάζεται, κλῄθροις ἔκρυψαν πατέρ’,
ἵν’ ἀμνήμων τύχη γένοιτο πολλῶν δεομένη σοφισμάτων· ζῶν δ’
ἔστ’ ἐν οἴκοις. πρὸς δὲ τῆς τύχης νοσῶν ἀρὰς ἀρᾶται
παισὶν ἀνοσιωτάτας, θηκτῷ σιδήρῳ δῶμα διαλαχεῖν τόδε. τὼ δ’
ἐς φόβον πεσόντε, μὴ τελεσφόρους εὐχὰς θεοὶ κραίνωσιν
οἰκούντων ὁμοῦ, ξυμβάντ’ ἔταξαν τὸν νεώτερον πάρος φεύγειν
ἑκόντα τήνδε Πολυνείκη χθόνα, Ἐτεοκλέα δὲ σκῆπτρ’ ἔχειν
μένοντα γῆς, ἐνιαυτὸν ἀλλάσσοντε. ἐπεὶ δ’ ἐπὶ ζυγοῖς
καθέζετ’ ἀρχῆς, οὐ μεθίσταται θρόνων, φυγάδα δ’ ἀπωθεῖ τῆσδε
Πολυνείκη χθονός. ὃ δ’ Ἄργος ἐλθών, κῆδος Ἀδράστου λαβών,
πολλὴν ἀθροίσας ἀσπίδ’ Ἀργείων ἄγει· ἐπ’ αὐτὰ δ’ ἐλθὼν
ἑπτάπυλα τείχη τάδε, πατρῷ’ ἀπαιτεῖ σκῆπτρα καὶ μέρη
χθονός. ἐγὼ δ’ ἔριν λύουσ’ ὑπόσπονδον μολεῖν ἔπεισα παιδὶ
παῖδα πρὶν ψαῦσαι δορός. ἥξειν δ’ ὁ πεμφθείς φησιν αὐτὸν
ἄγγελος. ἀλλ’, ὦ φαεννὰς οὐρανοῦ ναίων πτυχὰς Ζεῦ, σῶσον
ἡμᾶς, δὸς δὲ σύμβασιν τέκνοις. χρὴ δ’, εἰ σοφὸς πέφυκας,
οὐκ ἐᾶν βροτὸν τὸν αὐτὸν αἰεὶ δυστυχῆ καθεστάναι. ὦ
κλεινὸν οἴκοις Ἀντιγόνη θάλος πατρί, ἐπεί σε μήτηρ
παρθενῶνας ἐκλιπεῖν μεθῆκε μελάθρων ἐς διῆρες ἔσχατον
στράτευμ’ ἰδεῖν Ἀργεῖον ἱκεσίαισι σαῖς, ἐπίσχες, ὡς ἂν
προυξερευνήσω στίβον, μή τις πολιτῶν ἐν τρίβῳ φαντάζεται,
κἀμοὶ μὲν ἔλθῃ φαῦλος ὡς δούλῳ ψόγος, σοὶ δ’ ὡς
ἀνάσσῃ· πάντα δ’ ἐξειδὼς φράσω ἅ τ’ εἶδον εἰσήκουσά τ’
Ἀργείων πάρα, σπονδὰς ὅτ’ ἦλθον σῷ κασιγνήτῳ φέρων
ἐνθένδ’ ἐκεῖσε, δεῦρό τ’ αὖ κείνων πάρα. ἀλλ’ οὔτις
ἀστῶν τοῖσδε χρίμπτεται δόμοις, κέδρου παλαιὰν κλίμακ’
ἐκπέρα ποδί· σκόπει δὲ πεδία καὶ παρ’ Ἰσμηνοῦ ῥοὰς Δίρκης
τε νᾶμα πολεμίων στράτευμ’ ὅσον. ὄρεγέ νυν ὄρεγε γεραιὰν
νέᾳ χεῖρ’ ἀπὸ κλιμάκων ποδὸς ἴχνος ἐπαντέλλων. ἰδοὺ
ξύναψον, παρθέν’· ἐς καιρὸν δ’ ἔβης· κινούμενον γὰρ τυγχάνει
Πελασγικὸν στράτευμα, χωρίζουσι δ’ ἀλλήλων λόχους. ἰὼ πότνια
παῖ Λατοῦς Ἑκάτα, κατάχαλκον ἅπαν πεδίον ἀστράπτει. οὐ γάρ
τι φαύλως ἦλθε Πολυνείκης χθόνα, πολλοῖς μὲν ἵπποις, μυρίοις
δ’ ὅπλοις βρέμων. ἆρα πύλαι κλῄθροις — χαλκόδετ’ ἆρ’
ἔμβολα λαϊνέοισιν Ἀμφίονος ὀργάνοις τείχεος ἥρμοσται;
θάρσει· τά γ’ ἔνδον ἀσφαλῶς ἔχει πόλις. ἀλλ’ εἰσόρα τὸν
πρῶτον, εἰ βούλῃ μαθεῖν. τίς οὗτος ὁ λευκολόφας, πρόπαρ
ὃς ἁγεῖται στρατοῦ πάγχαλκον ἀσπίδ’ ἀμφὶ βραχίονι
κουφίζων; λοχαγός, ὦ δέσποινα. τίς, πόθεν γεγώς; αὔδασον,
ὦ γεραιέ, τίς ὀνομάζεται; οὗτος Μυκηναῖος μὲν αὐδᾶται
γένος, Λερναῖα δ’ οἰκεῖ νάμαθ’, Ἱππομέδων ἄναξ. ἒ ἒ ὡς
γαῦρος, ὡς φοβερὸς εἰσιδεῖν, γίγαντι γηγενέτᾳ προσόμοιος
ἀστερωπὸς ἐν γραφαῖσιν, οὐχὶ πρόσφορος ἁμερίῳ γέννᾳ. τὸν
δ’ ἐξαμείβοντ’ οὐχ ὁρᾷς Δίρκης ὕδωρ; ἄλλος ἄλλος ὅδε
τευχέων τρόπος. τίς δ’ ἐστὶν οὗτος; παῖς μὲν Οἰνέως ἔφυ
Τυδεύς, Ἄρη δ’ Αἰτωλὸν ἐν στέρνοις ἔχει. οὗτος ὁ τᾶς
Πολυνείκεος, ὦ γέρον, αὐτοκασιγνήτᾳ νύμφας ὁμόγαμος κυρεῖ;
ὡς ἀλλόχρως ὅπλοισι, μειξοβάρβαρος. σακεσφόροι γὰρ πάντες
Αἰτωλοί, τέκνον, λόγχαις τ’ ἀκοντιστῆρες εὐστοχώτατοι. σὺ δ’,
ὦ γέρον, πῶς αἰσθάνῃ σαφῶς τάδε; σημεῖ’ ἰδὼν τότ’
ἀσπίδων ἐγνώρισα, σπονδὰς ὅτ’ ἦλθον σῷ κασιγνήτῳ φέρων
ἃ προσδεδορκὼς οἶδα τοὺς ὡπλισμένους.] τίς δ’ οὗτος ἀμφὶ
μνῆμα τὸ Ζήθου περᾷ καταβόστρυχος, ὄμμασι γοργὸς εἰσιδεῖν
νεανίας, λοχαγός, ὡς ὄχλος νιν ὑστέρῳ ποδὶ πάνοπλος
ἀμφέπει; ὅδ’ ἐστὶ Παρθενοπαῖος, Ἀταλάντης γόνος. ἀλλά νιν
ἁ κατ’ ὄρη μετὰ ματέρος Ἄρτεμις ἱεμένα τόξοις δαμάσασ’
ὀλέσειεν, ὃς ἐπ’ ἐμὰν πόλιν ἔβα πέρσων. εἴη τάδ’, ὦ
παῖ. σὺν δίκῃ δ’ ἥκουσι γῆν· ὃ καὶ δέδοικα μὴ σκοπῶσ’
ὀρθῶς θεοί. ποῦ δ’ ὃς ἐμοὶ μιᾶς ἐγένετ’ ἐκ ματρὸς
πολυπόνῳ μοίρᾳ; ὦ φίλτατ’, εἰπέ, ποῦ ’στι Πολυνείκης,
γέρον. ἐκεῖνος ἑπτὰ παρθένων τάφου πέλας Νιόβης Ἀδράστῳ
πλησίον παραστατεῖ. ὁρᾷς; ὁρῶ δῆτ’ οὐ σαφῶς, ὁρῶ δέ πως
μορφῆς τύπωμα στέρνα τ’ ἐξῃκασμένα. ἀνεμώκεος εἴθε δρόμον
νεφέλας ποσὶν ἐξανύσαιμι δῑ αἰθέρος πρὸς ἐμὸν ὁμογενέτορα,
περὶ δ’ ὠλένας δέρᾳ φιλτάτᾳ βάλοιμ’ <ἐν> χρόνῳ φυγάδα
μέλεον. ὡς ὅπλοισι χρυσέοισιν ἐκπρεπής, γέρον, ἑῴοις
ὅμοια φλεγέθων βολαῖς [ἀελίου]. ἥξει δόμους τούσδ’, ὥστε
σ’ ἐμπλῆσαι χαρᾶς, ἔνσπονδος. οὗτος δ’, ὦ γεραιέ, τίς
κυρεῖ, ὃς ἅρμα λευκὸν ἡνιοστροφεῖ βεβώς; ὁ μάντις
Ἀμφιάραος, ὦ δέσποιν’, ὅδε· σφάγια δ’ ἅμ’ αὐτῷ, γῆς
φιλαίματοι ῥοαί. ὦ λιπαροζώνου θύγατερ Ἀελίου Σελαναία,
χρυσεόκυκλον φέγγος, ὡς ἀτρεμαῖα κέντρα καὶ σώφρονα πώλοις
μεταφέρων ἰθύνει. ποῦ δ’ ὃς τὰ δεινὰ τῇδ’ ἐφυβρίζει
πόλει; Καπανεύς; ἐκεῖνος προσβάσεις τεκμαίρεται πύργων ἄνω τε
καὶ κάτω τείχη μετρῶν. ἰώ, Νέμεσι καὶ Διὸς βαρύβρομοι
βρονταί, κεραυνῶν τε φῶς αἰθαλόεν, σύ τοι μεγαλαγορίαν
ὑπεράνορα κοιμίζεις· ὅδ’ ἐστίν, αἰχμαλώτιδας ὃς δορὶ
Θηβαίας Μυκηνηΐσιν Λερναίᾳ τε δώσειν τριαίνᾳ, Ποσειδανίοις
Ἀμυμωνίοις ὕδασι δουλείαν περιβαλών — μήποτε μήποτε τάνδ’,
ὦ πότνια, χρυσεοβόστρυχον ὦ Διὸς ἔρνος Ἄρτεμι, δουλοσύναν
τλαίην. ὦ τέκνον, ἔσβα δῶμα καὶ κατὰ στέγας ἐν παρθενῶσι
μίμνε σοῖς, ἐπεὶ πόθου ἐς τέρψιν ἦλθες ὧν ἔχρῃζες
εἰσιδεῖν. ὄχλος γάρ, ὡς ταραγμὸς εἰσῆλθεν πόλιν, χωρεῖ
γυναικῶν πρὸς δόμους τυραννικούς, φιλόψογον δὲ χρῆμα θηλειῶν
ἔφυ, σμικράς τ’ ἀφορμὰς ἢν λάβωσι τῶν λόγων, πλείους
ἐπεσφέρουσιν· ἡδονὴ δέ τις γυναιξὶ μηδὲν ὑγιὲς ἀλλήλας
λέγειν. Τύριον οἶδμα λιποῦσ’ ἔβαν ἀκροθίνια Λοξίᾳ
Φοινίσσας ἀπὸ νάσου Φοίβῳ δούλα μελάθρων, ἵν’ ὑπὸ δειράσι
νιφοβόλοις Παρνασοῦ κατενάσθη, Ἰόνιον κατὰ πόντον ἐλά‐ τᾳ
πλεύσασα περιρρύτῳ ὑπὲρ ἀκαρπίστων πεδίων Σικελίας Ζεφύρου
πνοαῖς ἱππεύσαντος, ἐν οὐρανῷ κάλλιστον κελάδημα. πόλεος
ἐκπροκριθεῖσ’ ἐμᾶς καλλιστεύματα Λοξίᾳ Καδμείων ἔμολον γᾶν,
κλεινῶν Ἀγηνοριδᾶν ὁμογενεῖς ἐπὶ Λαΐου πεμφθεῖσ’ ἐνθάδε
πύργους. ἴσα δ’ ἀγάλμασι χρυσοτεύ‐ κτοις Φοίβῳ λάτρις
ἐγενόμαν· ἔτι δὲ Κασταλίας ὕδωρ περιμένει με κόμας ἐμᾶς
δεῦσαι παρθένιον χλιδὰν Φοιβείαισι λατρείαις. ἰὼ λάμπουσα
πέτρα πυρὸς δικόρυφον σέλας ὑπὲρ ἄκρων βακχειῶν Διονύσου,
οἴνα θ’ ἃ καθαμέριον στάζεις τὸν πολύκαρπον οἰνάνθας ἱεῖσα
βότρυν, ζάθεά τ’ ἄντρα δράκοντος οὔ‐ ρειαί τε σκοπιαὶ θεῶν
νιφόβολόν τ’ ὄρος ἱερόν, εἱ‐ λίσσων ἀθανάτας θεοῦ χορὸς
γενοίμαν ἄφοβος παρὰ μεσόμφαλα γύαλα Φοί‐ βου Δίρκαν
προλιποῦσα. νῦν δέ μοι πρὸ τειχέων θούριος μολὼν Ἄρης αἷμα
δάιον φλέγει τᾷδ’, ὃ μὴ τύχοι, πόλει· κοινὰ γὰρ φίλων
ἄχη, κοινὰ δ’, εἴ τι πείσεται ἑπτάπυργος ἅδε γᾶ, Φοινίσσᾳ
χώρᾳ. φεῦ φεῦ. κοινὸν αἷμα, κοινὰ τέκεα τᾶς κερασφόρου
πέφυκεν Ἰοῦς· ὧν μέτεστί μοι πόνων. ἀμφὶ δὲ πτόλιν νέφος
ἀσπίδων πυκνὸν φλέγει σχῆμα φοινίου μάχης, ἃν Ἄρης τάχ’
εἴσεται παισὶν Οἰδίπου φέρων πημονὰν Ἐρινύων. Ἄργος ὦ
Πελασγικόν, δειμαίνω τὰν σὰν ἀλκάν, καὶ τὸ θεόθεν· οὐ γὰρ
ἄδικον εἰς ἀγῶνα τόνδ’ ἔνοπλος ὁρμᾷ [παῖς] ὃς
μετέρχεται δόμους. τὰ μὲν πυλωρῶν κλῇθρά μ’ εἰσεδέξατο δῑ
εὐπετείας τειχέων ἔσω μολεῖν. ὃ καὶ δέδοικα μή με δικτύων
ἔσω λαβόντες οὐκ ἐκφρῶσ’ ἀναίμακτον χρόα. ὧν οὕνεκ’
ὄμμα πανταχῇ διοιστέον κἀκεῖσε καὶ τὸ δεῦρο, μὴ δόλος τις
ᾖ. ὡπλισμένος δὲ χεῖρα τῷδε φασγάνῳ τὰ πίστ’ ἐμαυτῷ
τοῦ θράσους παρέξομαι. ὠή, τίς οὗτος; ἢ κτύπον φοβούμεθα;
ἅπαντα γὰρ τολμῶσι δεινὰ φαίνεται, ὅταν δῑ ἐχθρᾶς ποὺς
ἀμείβηται χθονός. πέποιθα μέντοι μητρί, κοὐ πέποιθ’ ἅμα,
ἥτις μ’ ἔπεισε δεῦρ’ ὑπόσπονδον μολεῖν. ἀλλ’ ἐγγὺς ἀλκή·
βώμιοι γὰρ ἐσχάραι πέλας πάρεισι, κοὐκ ἔρημα δώματα. φέρ’
ἐς σκοτεινὰς περιβολὰς μεθῶ ξίφος καὶ τάσδ’ ἔρωμαι, τίνες
ἐφεστᾶσιν δόμοις. ξέναι γυναῖκες, εἴπατ’, ἐκ ποίας πάτρας
Ἑλληνικοῖσι δώμασιν πελάζετε; Φοίνισσα μὲν γῆ πατρὶς ἡ
θρέψασά με, Ἀγήνορος δὲ παῖδες ἐκ παίδων δορὸς Φοίβῳ μ’
ἔπεμψαν ἐνθάδ’ ἀκροθίνιον. μέλλων δὲ πέμπειν μ’ Οἰδίπου
κλεινὸς γόνος μαντεῖα σεμνὰ Λοξίου τ’ ἐπ’ ἐσχάρας — ἐν τῷδ’
ἐπεστράτευσαν Ἀργεῖοι πόλιν. σὺ δ’ ἀντάμειψαί μ’, ὅστις
ὢν ἐλήλυθας ἑπτάστομον πύργωμα Θηβαίας χθονός. πατὴρ μὲν
ἡμῖν Οἰδίπους ὁ Λαΐου, ἔτικτε δ’ Ἰοκάστη με, παῖς
Μενοικέως· καλεῖ δὲ Πολυνείκη με Θηβαῖος λεώς. ὦ συγγένεια
τῶν Ἀγήνορος τέκνων, ἐμῶν τυράννων, ὧν ἀπεστάλην ὕπο —
γονυπετεῖς ἕδρας προσπίτνω σ’, ἄναξ, τὸν οἴκοθεν νόμον
σέβουσ’ — ἔβας ὢ χρόνῳ γᾶν πατρῴαν. ἰὼ ἰώ· πότνια,
μόλε πρόδομος, ἀμπέτασον πύλας. κλύεις, ὦ τεκοῦσα τόνδε
μᾶτερ; τί μέλλεις ὑπώροφα μέλαθρα περᾶν θιγεῖν τ’ ὠλέναισιν
τέκνου; Φοίνισσαν βοὰν κλύουσ’, ὦ νεάνιδες, γηραιὸν πόδ’
ἕλκω, τρομερὰν βάσιν· ἰὼ τέκνον, χρόνῳ σὸν ὄμμα μυρίαις
τ’ ἐν ἁμέραις προσεῖδον· ἀμφίβαλλε μα‐ στὸν ὠλέναισι
ματέρος, παρηίδων τ’ ὄρεγμα βο‐ στρύχων τε κυανόχρωτα χαί‐ τας
πλόκαμον, δέραν σκιάζων ἁμάν. ἰὼ ἰώ, μόλις φανεὶς ἄελπτα
κἀδόκητα ματρὸς ὠλέναις. τί φῶ σε; πῶς ἅπαντα καὶ χερσὶ
καὶ λόγοισι πολυέλικτον ἁδονὰν [ἐκεῖσε καὶ τὸ δεῦρο]
περιχορεύουσα τέρψιν παλαιᾶν λάβω χαρμονᾶν; ἰὼ τέκος, ἔρημον
πατρῷον ἔλιπες δόμον φυγὰς ἀποσταλεὶς ὁμαίμου λώβᾳ, ἦ
ποθεινὸς φίλοις, ἦ ποθεινὸς Θήβαις. ὅθεν ἐμάν τε λευκόχροα
κείρομαι δακρυόεσσ’ ἀνεῖσα πένθει κόμαν, ἄπεπλος φαρέων
λευκῶν, <ὦ> τέκνον, δυσόρφναια δ’ ἀμφὶ τρύχη τάδε σκότῑ
ἀμείβομαι. ὁ δ’ ἐν δόμοισι πρέσβυς ὀμματοστερὴς ἀπήνας
ὁμοπτέρου τᾶς ἀπο‐ ζυγείσας δόμων πόθον ἀμφιδάκρυτον ἀεὶ
κατ‐ έχων ἀνῇξε μὲν ξίφους ἐπ’ αὐτόχειρά τε σφαγάν, ὑπὲρ
τέραμνά τ’ ἀγχόνας, στενάζων ἀρὰς τέκνοις· σὺν ἀλαλαῖσι δ’
αἰὲν αἰαγμάτων σκότια κρύπτεται. σὲ δ’, ὦ τέκνον, [καὶ]
γάμοισι δὴ κλύω ζυγέντα παιδοποιὸν ἁδονὰν ξένοισιν ἐν δόμοις
ἔχειν ξένον τε κῆδος ἀμφέπειν, ἄλαστα ματρὶ τᾷδε Λα‐ ίῳ
τε τῷ παλαιγενεῖ, γάμων ἐπακτὸν ἄταν. ἐγὼ δ’ οὔτε σοι
πυρὸς ἀνῆψα φῶς νόμιμον ἐν γάμοις ]ὡς πρέπει[ ματέρι
μακαρίᾳ· ἀνυμέναια δ’ Ἰσμηνὸς ἐκηδεύθη λουτροφόρου χλιδᾶς,
ἀνὰ δὲ Θηβαίαν πόλιν ἐσιγάθη σᾶς ἔσοδοι νύμφας. ὄλοιτο,
τάδ’ εἴτε σίδαρος εἴτ’ ἔρις εἴτε πατὴρ ὁ σὸς αἴτιος,
εἴτε τὸ δαιμόνιον κατεκώμασε δώμασιν Οἰδιπόδα· πρὸς ἐμὲ
γὰρ κακῶν ἔμολε τῶνδ’ ἄχη. δεινὸν γυναιξὶν αἱ δῑ ὠδίνων
γοναί, καὶ φιλότεκνόν πως πᾶν γυναικεῖον γένος. μῆτερ, φρονῶν
εὖ κοὐ φρονῶν ἀφικόμην ἐχθροὺς ἐς ἄνδρας· ἀλλ’ ἀναγκαίως
ἔχει πατρίδος ἐρᾶν ἅπαντας· ὃς δ’ ἄλλως λέγει, λόγοισι
χαίρει τὸν δὲ νοῦν ἐκεῖσ’ ἔχει. οὕτω δ’ ἐτάρβουν ἐς
φόβον τ’ ἀφικόμην, μή τις δόλος με πρὸς κασιγνήτου κτάνῃ,
ὥστε ξιφήρη χεῖρ’ ἔχων δῑ ἄστεως κυκλῶν πρόσωπον ἦλθον.
ἓν δέ μ’ ὠφελεῖ, σπονδαί τε καὶ σὴ πίστις, ἥ μ’ ἐσήγαγε
τείχη πατρῷα· πολύδακρυς δ’ ἀφικόμην, χρόνιος ἰδὼν μέλαθρα
καὶ βωμοὺς θεῶν γυμνάσιά θ’ οἷσιν ἐνετράφην Δίρκης θ’
ὕδωρ· ὧν οὐ δικαίως ἀπελαθεὶς ξένην πόλιν ναίω, δῑ ὄσσων
νᾶμ’ ἔχων δακρύρροον. ἀλλ’ ἐκ γὰρ ἄλγους ἄλγος αὖ σὲ
δέρκομαι [κάρα ξυρῆκες καὶ πέπλους μελαγχίμους] ἔχουσαν,
οἴμοι τῶν ἐμῶν ἐγὼ κακῶν. ὡς δεινὸν ἔχθρα, μῆτερ,
οἰκείων φίλων [καὶ δυσλύτους ἔχουσα τὰς διαλλαγάς]. τί γὰρ
πατήρ μοι πρέσβυς ἐν δόμοισι δρᾷ, σκότον δεδορκώς; τί δὲ
κασίγνηται δύο; ἦ που στένουσι τλήμονες φυγὰς ἐμάς; κακῶς
θεῶν τις Οἰδίπου φθείρει γένος· οὕτω γὰρ ἤρξατ’, ἄνομα
μὲν τεκεῖν ἐμέ, κακῶς δὲ γῆμαι πατέρα σὸν φῦναί τε σέ.
ἀτὰρ τί ταῦτα; δεῖ φέρειν τὰ τῶν θεῶν. ὅπως δ’ ἔρωμαι,
μή τι σὴν δάκω φρένα, δέδοιχ’, ἃ χρῄζω· διὰ πόθου δ’
ἐλήλυθα. ἀλλ’ ἐξερώτα, μηδὲν ἐνδεὲς λίπῃς· ἃ γὰρ σὺ
βούλῃ, ταὔτ’ ἐμοί, μῆτερ, φίλα. καὶ δή σ’ ἐρωτῶ πρῶτον
ὧν χρῄζω τυχεῖν, τί τὸ στέρεσθαι πατρίδος; ἦ κακὸν μέγα;
μέγιστον· ἔργῳ δ’ ἐστὶ μεῖζον ἢ λόγῳ. τίς ὁ τρόπος
αὐτοῦ; τί φυγάσιν τὸ δυσχερές; ἓν μὲν μέγιστον, οὐκ ἔχει
παρρησίαν. δούλου τόδ’ εἶπας, μὴ λέγειν ἅ τις φρονεῖ. τὰς
τῶν κρατούντων ἀμαθίας φέρειν χρεών. καὶ τοῦτο λυπρόν,
συνασοφεῖν τοῖς μὴ σοφοῖς. ἀλλ’ ἐς τὸ κέρδος παρὰ φύσιν
δουλευτέον. αἱ δ’ ἐλπίδες βόσκουσι φυγάδας, ὡς λόγος. καλοῖς
βλέπουσαί γ’ ὄμμασιν, μέλλουσι δέ. οὐδ’ ὁ χρόνος αὐτὰς
διεσάφησ’ οὔσας κενάς; ἔχουσιν Ἀφροδίτην τιν’ ἡδεῖαν κακῶν.
πόθεν δ’ ἐβόσκου, πρὶν γάμοις εὑρεῖν βίον; ποτὲ μὲν ἐπ’
ἦμαρ εἶχον, εἶτ’ οὐκ εἶχον ἄν. φίλοι δὲ πατρὸς καὶ
ξένοι σ’ οὐκ ὠφέλουν; εὖ πρᾶσσε· τὰ φίλων δ’ οὐδέν, ἤν τι
δυστυχῇς. οὐδ’ ηὑγένειά σ’ ἦρεν εἰς ὕψος μέγαν; κακὸν τὸ
μὴ ἔχειν· τὸ γένος οὐκ ἔβοσκέ με. ἡ πατρίς, ὡς ἔοικε,
φίλτατον βροτοῖς. οὐδ’ ὀνομάσαι δύναῑ ἂν ὡς ἐστὶν φίλον.
πῶς δ’ ἦλθες Ἄργος; τίν’ ἐπίνοιαν ἔσχεθες; ἔχρησ’
Ἀδράστῳ Λοξίας χρησμόν τινα. ποῖον; τί τοῦτ’ ἔλεξας; οὐκ
ἔχω μαθεῖν. κάπρῳ λέοντί θ’ ἁρμόσαι παίδων γάμους. καὶ
σοὶ τί θηρῶν ὀνόματος μετῆν, τέκνον; οὐκ οἶδ’· ὁ δαίμων μ’
ἐκάλεσεν πρὸς τὴν τύχην. σοφὸς γὰρ ὁ θεός· τίνι τρόπῳ δ’
ἔσχες λέχος; νὺξ ἦν, Ἀδράστου δ’ ἦλθον ἐς παραστάδας.
κοίτας ματεύων, ᾗ φυγὰς πλανώμενος; ἦν ταῦτα· κᾆτά γ’
ἦλθεν ἄλλος αὖ φυγάς. τίς οὗτος; ὡς ἄρ’ ἄθλιος
κἀκεῖνος ἦν. Τυδεύς, ὃν Οἰνέως φασὶν ἐκφῦναι πατρός. τί
θηρσὶν ὑμᾶς δῆτ’ Ἄδραστος ᾔκασεν; στρωμνῆς ἐς ἀλκὴν
οὕνεκ’ ἤλθομεν πέρι. ἐνταῦθα Ταλαοῦ παῖς συνῆκε θέσφατα;
κἄδωκέ γ’ ἡμῖν δύο δυοῖν νεάνιδας. ἆρ’ εὐτυχεῖς οὖν
τοῖς γάμοις ἢ δυστυχεῖς; οὐ μεμπτὸς ἡμῖν ὁ γάμος ἐς τόδ’
ἡμέρας. πῶς δ’ ἐξέπεισας δεῦρό σοι σπέσθαι στρατόν; δισσοῖς
Ἄδραστος ὤμοσεν γαμβροῖς τόδε, [Τυδεῖ τε κἀμοί· σύγγαμος
γάρ ἐστ’ ἐμός·] ἄμφω κατάξειν ἐς πάτραν, πρόσθεν δ’ ἐμέ.
πολλοὶ δὲ Δαναῶν καὶ Μυκηναίων ἄκροι πάρεισι, λυπρὰν χάριν,
ἀναγκαίαν δ’, ἐμοὶ διδόντες· ἐπὶ γὰρ τὴν ἐμὴν στρατεύομαι
πόλιν. θεοὺς δ’ ἐπώμοσ’ ὡς ἀκουσίως τοῖς φιλτάτοις ἑκοῦσιν
ἠράμην δόρυ. ἀλλ’ ἐς σὲ τείνει τῶνδε διάλυσις κακῶν, μῆτερ,
διαλλάξασαν ὁμογενεῖς φίλους παῦσαι πόνων με καὶ σὲ καὶ
πᾶσαν πόλιν. πάλαι μὲν οὖν ὑμνηθέν, ἀλλ’ ὅμως ἐρῶ· τὰ
χρήματ’ ἀνθρώποισι τιμιώτατα, δύναμίν τε πλείστην τῶν ἐν
ἀνθρώποις ἔχει. ἁγὼ μεθήκω δεῦρο μυρίαν ἄγων λόγχην·
πένης γὰρ οὐδὲν εὐγενὴς ἀνήρ. καὶ μὴν Ἐτεοκλῆς ἐς
διαλλαγὰς ὅδε χωρεῖ· σὸν ἔργον, μῆτερ Ἰοκάστη, λέγειν
τοιούσδε μύθους οἷς διαλλάξεις τέκνα. μῆτερ, πάρειμι· τὴν
χάριν δὲ σοὶ διδοὺς ἦλθον. τί χρὴ δρᾶν; ἀρχέτω δέ τις
λόγου· ὡς ἀμφὶ τείχη καὶ ξυνωρίδας λόχων τάσσων ἐπέσχον
πόλιν, ὅπως κλύοιμί σου κοινὰς βραβείας, αἷς ὑπόσπονδον
μολεῖν τόνδ’ εἰσεδέξω τειχέων πείσασά με. ἐπίσχες· οὔτοι
τὸ ταχὺ τὴν δίκην ἔχει, βραδεῖς δὲ μῦθοι πλεῖστον ἀνύουσιν
σοφόν. σχάσον δὲ δεινὸν ὄμμα καὶ θυμοῦ πνοάς· οὐ γὰρ τὸ
λαιμότμητον εἰσορᾷς κάρα Γοργόνος, ἀδελφὸν δ’ εἰσορᾷς
ἥκοντα σόν. σύ τ’ αὖ πρόσωπον πρὸς κασίγνητον στρέφε,
Πολύνεικες· ἐς γὰρ ταὐτὸν ὄμμασιν βλέπων λέξεις τ’ ἄμεινον
τοῦδέ τ’ ἐνδέξῃ λόγους. παραινέσαι δὲ σφῷν τι βούλομαι
σοφόν· ὅταν φίλος τις ἀνδρὶ θυμωθεὶς φίλῳ ἐς ἓν συνελθὼν
ὄμματ’ ὄμμασιν διδῷ, ἐφ’ οἷσιν ἥκει, ταῦτα χρὴ μόνον
σκοπεῖν, κακῶν δὲ τῶν πρὶν μηδενὸς μνείαν ἔχειν. λόγος μὲν
οὖν σὸς πρόσθε, Πολύνεικες τέκνον· σὺ γὰρ στράτευμα
Δαναϊδῶν ἥκεις ἄγων, ἄδικα πεπονθώς, ὡς σὺ φῄς· κριτὴς
δέ τις θεῶν γένοιτο καὶ διαλλακτὴς κακῶν. ἁπλοῦς ὁ μῦθος
τῆς ἀληθείας ἔφυ, κοὐ ποικίλων δεῖ τἄνδιχ’ ἑρμηνευμάτων·
ἔχει γὰρ αὐτὰ καιρόν· ὁ δ’ ἄδικος λόγος νοσῶν ἐν αὑτῷ
φαρμάκων δεῖται σοφῶν. ἐγὼ δὲ πατρὸς δωμάτων προυσκεψάμην
τοὐμόν τε καὶ τοῦδ’, ἐκφυγεῖν χρῄζων ἀρὰς ἃς Οἰδίπους
ἐφθέγξατ’ εἰς ἡμᾶς ποτε, ἐξῆλθον ἔξω τῆσδ’ ἑκὼν αὐτὸς
χθονός, δοὺς τῷδ’ ἀνάσσειν πατρίδος ἐνιαυτοῦ κύκλον, ὥστ’
αὐτὸς ἄρχειν αὖθις ἀνὰ μέρος λαβὼν καὶ μὴ δῑ ἔχθρας
τῷδε καὶ φθόνου μολὼν κακόν τι δρᾶσαι καὶ παθεῖν, ἃ
γίγνεται. ὃ δ’ αἰνέσας ταῦθ’ ὁρκίους τε δοὺς θεούς,
ἔδρασεν οὐδὲν ὧν ὑπέσχετ’, ἀλλ’ ἔχει τυραννίδ’ αὐτὸς
καὶ δόμων ἐμῶν μέρος. καὶ νῦν ἕτοιμός εἰμι τἀμαυτοῦ
λαβὼν στρατὸν μὲν ἔξω τῆσδ’ ἀποστεῖλαι χθονός, οἰκεῖν δὲ
τὸν ἐμὸν οἶκον ἀνὰ μέρος λαβὼν καὶ τῷδ’ ἀφεῖναι τὸν
ἴσον αὖθις <αὖ> χρόνον, καὶ μήτε πορθεῖν πατρίδα μήτε
προσφέρειν πύργοισι πηκτῶν κλιμάκων προσαμβάσεις, ἃ μὴ
κυρήσας τῆς δίκης πειράσομαι δρᾶν. μάρτυρας δὲ τῶνδε δαίμονας
καλῶ, ὡς πάντα πράσσων σὺν δίκῃ, δίκης ἄτερ ἀποστεροῦμαι
πατρίδος ἀνοσιώτατα. ταῦτ’ αὔθ’ ἕκαστα, μῆτερ, οὐχὶ
περιπλοκὰς λόγων ἀθροίσας εἶπον, ἀλλὰ καὶ σοφοῖς καὶ τοῖσι
φαύλοις ἔνδιχ’, ὡς ἐμοὶ δοκεῖ. ἐμοὶ μέν, εἰ καὶ μὴ καθ’
Ἑλλήνων χθόνα τεθράμμεθ’, ἀλλ’ οὖν ξυνετά μοι δοκεῖς λέγειν.
εἰ πᾶσι ταὐτὸν καλὸν ἔφυ σοφόν θ’ ἅμα, οὐκ ἦν ἂν
ἀμφίλεκτος ἀνθρώποις ἔρις· νῦν δ’ οὔθ’ ὅμοιον οὐδὲν
οὔτ’ ἴσον βροτοῖς, πλὴν ὀνόμασαι· τὸ δ’ ἔργον οὐκ ἔστιν
τόδε. ἐγὼ γὰρ οὐδέν, μῆτερ, ἀποκρύψας ἐρῶ· ἄστρων ἂν
ἔλθοιμ’ ἡλίου πρὸς ἀντολὰς καὶ γῆς ἔνερθεν, δυνατὸς ὢν
δρᾶσαι τάδε, τὴν θεῶν μεγίστην ὥστ’ ἔχειν Τυραννίδα. τοῦτ’
οὖν τὸ χρηστόν, μῆτερ, οὐχὶ βούλομαι ἄλλῳ παρεῖναι μᾶλλον
ἢ σῴζειν ἐμοί· ἀνανδρία γάρ, τὸ πλέον ὅστις ἀπολέσας
τοὔλασσον ἔλαβε. πρὸς δὲ τοῖσδ’ αἰσχύνομαι, ἐλθόντα σὺν
ὅπλοις τόνδε καὶ πορθοῦντα γῆν τυχεῖν ἃ χρῄζει· ταῖς γὰρ
ἂν Θήβαις τόδε γένοιτ’ ὄνειδος, εἰ Μυκηναίου δορὸς φόβῳ
παρείην σκῆπτρα τἀμὰ τῷδ’ ἔχειν. χρῆν δ’ αὐτὸν οὐχ
ὅπλοισι τὰς διαλλαγάς, μῆτερ, ποιεῖσθαι· πᾶν γὰρ ἐξαιρεῖ
λόγος ὃ καὶ σίδηρος πολεμίων δράσειεν ἄν. ἀλλ’, εἰ μὲν
ἄλλως τήνδε γῆν οἰκεῖν θέλει, ἔξεστ’· ἐκεῖνο δ’ οὐχ ἑκὼν
μεθήσομαι. ἄρχειν παρόν μοι, τῷδε δουλεύσω ποτέ; πρὸς ταῦτ’
ἴτω μὲν πῦρ, ἴτω δὲ φάσγανα, ζεύγνυσθε δ’ ἵππους, πεδία
πίμπλαθ’ ἁρμάτων, ὡς οὐ παρήσω τῷδ’ ἐμὴν τυραννίδα. εἴπερ
γὰρ ἀδικεῖν χρή, τυραννίδος πέρι κάλλιστον ἀδικεῖν, τἄλλα
δ’ εὐσεβεῖν χρεών. οὐκ εὖ λέγειν χρὴ μὴ ’πὶ τοῖς ἔργοις
καλοῖς· οὐ γὰρ καλὸν τοῦτ’, ἀλλὰ τῇ δίκῃ πικρόν. ὦ
τέκνον, οὐχ ἅπαντα τῷ γήρᾳ κακά, Ἐτεόκλεες, πρόσεστιν·
ἀλλ’ ἡμπειρία ἔχει τι λέξαι τῶν νέων σοφώτερον. τί τῆς
κακίστης δαιμόνων ἐφίεσαι Φιλοτιμίας, παῖ; μὴ σύ γ’· ἄδικος
ἡ θεός· πολλοὺς δ’ ἐς οἴκους καὶ πόλεις εὐδαίμονας ἐσῆλθε
κἀξῆλθ’ ἐπ’ ὀλέθρῳ τῶν χρωμένων· ἐφ’ ᾗ σὺ μαίνῃ. κεῖνο
κάλλιον, τέκνον, Ἰσότητα τιμᾶν, ἣ φίλους ἀεὶ φίλοις πόλεις
τε πόλεσι συμμάχους τε συμμάχοις συνδεῖ· τὸ γὰρ ἴσον μόνιμον
ἀνθρώποις ἔφυ, τῷ πλέονι δ’ αἰεὶ πολέμιον καθίσταται
τοὔλασσον ἐχθρᾶς θ’ ἡμέρας κατάρχεται. καὶ γὰρ μέτρ’
ἀνθρώποισι καὶ μέρη σταθμῶν Ἰσότης ἔταξε κἀριθμὸν διώρισε,
νυκτός τ’ ἀφεγγὲς βλέφαρον ἡλίου τε φῶς ἴσον βαδίζει τὸν
ἐνιαύσιον κύκλον, κοὐδέτερον αὐτῶν φθόνον ἔχει νικώμενον.
εἶθ’ ἥλιος μὲν νύξ τε δουλεύει βροτοῖς σὺ δ’ οὐκ ἀνέξῃ
δωμάτων ἔχων ἴσον καὶ τῷδε νεῖμαι; κᾆτα ποῦ ’στιν ἡ
δίκη; τί τὴν τυραννίδ’, ἀδικίαν εὐδαίμονα, τιμᾷς ὑπέρφευ
καὶ μέγ’ ἥγησαι τόδε; περιβλέπεσθαι τίμιον; κενὸν μὲν οὖν.
ἢ πολλὰ μοχθεῖν πόλλ’ ἔχων ἐν δώμασι βούλῃ; τί δ’ ἔστι
τὸ πλέον; ὄνομ’ ἔχει μόνον· ἐπεὶ τά γ’ ἀρκοῦνθ’ ἱκανὰ
τοῖς γε σώφροσιν. οὔτοι τὰ χρήματ’ ἴδια κέκτηνται βροτοί,
τὰ τῶν θεῶν δ’ ἔχοντες ἐπιμελούμεθα· ὅταν δὲ χρῄζωσ’,
αὔτ’ ἀφαιροῦνται πάλιν. [ὁ δ’ ὄλβος οὐ βέβαιος, ἀλλ’
ἐφήμερος.] ἄγ’, ἤν σ’ ἔρωμαι δύο λόγω προθεῖσ’ ἅμα,
πότερα τυραννεῖν ἢ πόλιν σῷσαι θέλεις, ἐρεῖς τυραννεῖν;
ἢν δὲ νικήσῃ σ’ ὅδε; [Ἀργεῖά τ’ ἔγχη δόρυ τὸ Καδμείων
ἕλῃ,] ὄψῃ δαμασθὲν ἄστυ Θηβαῖον τόδε, ὄψῃ δὲ πολλὰς
αἰχμαλωτίδας κόρας βίᾳ πρὸς ἀνδρῶν πολεμίων πορθουμένας.
ὀδυνηρὸς ἆρ’ ὁ πλοῦτος, ὃν ζητεῖς ἔχειν, γενήσεται
Θήβαισι, φιλότιμος δὲ σύ. σοὶ μὲν τάδ’ αὐδῶ. σοὶ δέ,
Πολύνεικες, λέγω· ἀμαθεῖς Ἄδραστος χάριτας ἔς σ’ ἀνήψατο,
ἀσύνετα δ’ ἦλθες καὶ σὺ πορθήσων πόλιν. φέρ’, ἢν ἕλῃς
γῆν τήνδ’ — ὃ μὴ τύχοι ποτέ — πρὸς θεῶν, τρόπαια πῶς
ἀναστήσεις Διί; πῶς δ’ αὖ κατάρξῃ θυμάτων, ἑλὼν πάτραν,
καὶ σκῦλα γράψεις πῶς ἐπ’ Ἰνάχου ῥοαῖς; ‘Θήβας πυρώσας
τάσδε Πολυνείκης θεοῖς ἀσπίδας ἔθηκε;’ μήποτ’, ὦ τέκνον,
κλέος τοιόνδε σοι γένοιθ’ ὑφ’ Ἑλλήνων λαβεῖν. ἢν δ’ αὖ
κρατηθῇς καὶ τὰ τοῦδ’ ὑπερδράμῃ, πῶς Ἄργος ἥξεις μυρίους
λιπὼν νεκρούς; ἐρεῖ δὲ δή τις· ὦ κακὰ μνηστεύματα Ἄδραστε
προσθείς, διὰ μιᾶς νύμφης γάμον ἀπωλόμεσθα. δύο κακὼ
σπεύδεις, τέκνον, κείνων στέρεσθαι τῶνδέ τ’ ἐν μέσῳ πεσεῖν.
μέθετον τὸ λίαν, μέθετον· ἀμαθία δυοῖν, ἐς ταὔθ’ ὅταν
μόλητον, ἔχθιστον κακόν. ὦ θεοί, γένοισθε τῶνδ’ ἀπότροποι
κακῶν καὶ ξύμβασίν τιν’ Οἰδίπου τέκνοις δότε. μῆτερ, οὐ
λόγων ἔθ’ ἁγών, ἀλλ’ ἀναλοῦται χρόνος οὑν μέσῳ μάτην,
περαίνει δ’ οὐδὲν ἡ προθυμία· οὐ γὰρ ἂν ξυμβαῖμεν ἄλλως
ἢ ’πὶ τοῖς εἰρημένοις, ὥστ’ ἐμὲ σκήπτρων κρατοῦντα τῆσδ’
ἄνακτ’ εἶναι χθονός· τῶν μακρῶν δ’ ἀπαλλαγεῖσα νουθετημάτων
μ’ ἔα. καὶ σὺ τῶνδ’ ἔξω κομίζου τειχέων, ἢ κατθανῇ. πρὸς
τίνος; τίς ὧδ’ ἄτρωτος, ὅστις εἰς ἡμᾶς ξίφος φόνιον
ἐμβαλὼν τὸν αὐτὸν οὐκ ἀποίσεται μόρον; ἐγγύς, οὐ πρόσω
βέβηκεν· ἐς χέρας λεύσσεις ἐμάς; εἰσορῶ· δειλὸν δ’ ὁ
πλοῦτος καὶ φιλόψυχον κακόν. κᾆτα σὺν πολλοῖσιν ἦλθες πρὸς
τὸν οὐδὲν ἐς μάχην; ἀσφαλὴς γάρ ἐστ’ ἀμείνων ἢ θρασὺς
στρατηλάτης. κομπὸς εἶ σπονδαῖς πεποιθώς, αἵ σε σῴζουσιν
θανεῖν. καὶ σέ· δεύτερον δ’ ἀπαιτῶ σκῆπτρα καὶ μέρη χθονός.
οὐκ ἀπαιτούμεσθ’· ἐγὼ γὰρ τὸν ἐμὸν οἰκήσω δόμον. τοῦ
μέρους ἔχων τὸ πλεῖον; φήμ’· ἀπαλλάσσου δὲ γῆς. ὦ θεῶν
βωμοὶ πατρῴων — οὓς σὺ πορθήσων πάρει. κλύετέ μου — τίς δ’
ἂν κλύοι σου πατρίδ’ ἐπεστρατευμένου; καὶ θεῶν τῶν
λευκοπώλων δώματα — οἳ στυγοῦσί σε. ἐξελαυνόμεσθα πατρίδος —
καὶ γὰρ ἦλθες ἐξελῶν. ἀδικίᾳ γ’, ὦ θεοί. Μυκήναις, μὴ
’νθάδ’ ἀνακάλει θεούς. ἀνόσιος πέφυκας — ἀλλ’ οὐ πατρίδος,
ὡς σύ, πολέμιος. ὅς μ’ ἄμοιρον ἐξελαύνεις. καὶ κατακτενῶ γε
πρός. ὦ πάτερ, κλύεις ἃ πάσχω; καὶ γὰρ οἷα δρᾷς κλύει.
καὶ σύ, μῆτερ; ἀθέμιτόν σοι μητρὸς ὀνομάζειν κάρα. ὦ
πόλις. μολὼν ἐς Ἄργος ἀνακάλει Λέρνης ὕδωρ. εἶμι, μὴ
πόνει· σὲ δ’ αἰνῶ, μῆτερ. ἔξιθι χθονός. ἔξιμεν· πατέρα δέ
μοι δὸς εἰσιδεῖν. οὐκ ἂν τύχοις. ἀλλὰ παρθένους ἀδελφάς.
οὐδὲ τάσδ’ ὄψῃ ποτέ. ὦ κασίγνηται. τί ταύτας ἀνακαλεῖς
ἔχθιστος ὤν; μῆτερ, ἀλλά μοι σὺ χαῖρε. χαρτὰ γοῦν πάσχω,
τέκνον. οὐκέτ’ εἰμὶ παῖς σός. ἐς πόλλ’ ἀθλία πέφυκ’ ἐγώ.
ὅδε γὰρ εἰς ἡμᾶς ὑβρίζει. καὶ γὰρ ἀνθυβρίζομαι. ποῦ ποτε
στήσῃ πρὸ πύργων; ὡς τί μ’ ἱστορεῖς τόδε; ἀντιτάξομαι
κτενῶν σε. κἀμὲ τοῦδ’ ἔρως ἔχει. ὦ τάλαιν’ ἐγώ· τί
δράσετ’, ὦ τέκνα; αὐτὸ σημανεῖ. πατρὸς οὐ φεύξεσθ’ Ἐρινῦς;
ἐρρέτω πρόπας δόμος. ὡς τάχ’ οὐκέθ’ αἱματηρὸν τοὐμὸν
ἀργήσει ξίφος. τὴν δὲ θρέψασάν με γαῖαν καὶ θεοὺς
μαρτύρομαι, ὡς ἄτιμος οἰκτρὰ πάσχων ἐξελαύνομαι χθονός,
δοῦλος ὥς, ἀλλ’ οὐχὶ ταὐτοῦ πατρὸς Οἰδίπου γεγώς· κἄν
τί σοι, πόλις, γένηται, μὴ ἐμέ, τόνδε δ’ αἰτιῶ· οὐχ ἑκὼν
γὰρ ἦλθον, ἄκων δ’ ἐξελαύνομαι χθονός. καὶ σύ, Φοῖβ’ ἄναξ
Ἀγυιεῦ, καὶ μέλαθρα, χαίρετε, ἥλικές θ’ οὑμοί, θεῶν τε
δεξίμηλ’ ἀγάλματα. οὐ γὰρ οἶδ’ εἴ μοι προσειπεῖν αὖθις
ἔσθ’ ὑμᾶς ποτε· ἐλπίδες δ’ οὔπω καθεύδουσ’, αἷς πέποιθα
σὺν θεοῖς τόνδ’ ἀποκτείνας κρατήσειν τῆσδε Θηβαίας χθονός.
ἔξιθ’ ἐκ χώρας· ἀληθῶς δ’ ὄνομα Πολυνείκη πατὴρ ἔθετό σοι
θείᾳ προνοίᾳ νεικέων ἐπώνυμον. Κάδμος ἔμολε τάνδε γᾶν
Τύριος, ᾧ τετρασκελὴς μόσχος ἀδάματον πέσημα δίκε
τελεσφόρον διδοῦσα χρησμόν, οὗ κατοικίσαι πεδία νιν τὸ
θέσφατον πυροφόρα δόμων ἔχρη, καλλιπόταμος ὕδατος ἵνα τε
νοτὶς ἐπέρχεται γύας, Δίρκας χλοηφόρους καὶ βαθυσπόρους γύας·
Βρόμιον ἔνθα τέκετο μά‐ τηρ Διὸς γάμοισι, κισσὸς ὃν
περιστεφὴς ἕλικος εὐθὺς ἔτι βρέφος χλοηφόροισιν ἔρνεσιν
κατασκίοισιν ὀλβίσας ἐνώτισεν, Βάκχιον χόρευμα παρθένοισι
Θηβαΐαισι καὶ γυναιξὶν εὐίοις. ἔνθα φόνιος ἦν δράκων
Ἄρεος ὠμόφρων φύλαξ νάματ’ ἔνυδρα καὶ ῥέεθρα χλοερὰ
δεργμάτων κόραισι πολυπλάνοις ἐπισκοπῶν· ὃν ἐπὶ χέρνιβας
μολὼν Κάδμος ὄλεσε μαρμάρῳ· κρᾶτα φόνιον ὀλεσίθηρος ὠλένας
δικὼν βολαῖς, δίας ἀμάτορος <δ’> ἐς βαθυσπόρους γύας γαπετεῖς
δικὼν ὀδόν‐ τας [Παλλάδος] φραδαῖσιν· ἔνθεν ἐξανῆκε γᾶ
πάνοπλον ὄψιν ὑπὲρ ἄκρων ὅρων χθονός· σιδαρόφρων δέ νιν
φόνος πάλιν ξυνῆψε γᾷ φίλᾳ. αἵματος δ’ ἔδευσε γαῖαν, ἅ
νιν εὐηλίοισι δεῖξεν αἰθέρος πνοαῖς. καὶ σέ, τὸν προμάτορος
Ἰοῦς ποτ’ ἔκγονον Ἔπαφον, ὦ Διὸς γένεθλον, [ἐκάλεσ’]
ἐκάλεσα βαρβάρῳ βοᾷ, ἰώ, βαρβάροις λιταῖς· βᾶθι βᾶθι
τάνδε γᾶν· — σοί νιν ἔκγονοι κτίσαν καὶ διώνυμοι θεαί,
Περσέφασσα καὶ φίλα Δαμάτηρ θεά, πάντων ἄνασσα, πάντων δὲ
Γᾶ τροφός, κτήσαντο — πέμπε πυρφόρους θεάς, ἄμυνε τᾷδε γᾷ·
πάντα δ’ εὐπετῆ θεοῖς. χώρει σὺ καὶ κόμιζε τὸν Μενοικέως
Κρέοντ’, ἀδελφὸν μητρὸς Ἰοκάστης ἐμῆς, λέγων τάδ’, ὡς
οἰκεῖα καὶ κοινὰ χθονὸς θέλω πρὸς αὐτὸν συμβαλεῖν
βουλεύματα, πρὶν ἐς μάχην τε καὶ δορὸς τάξιν μολεῖν. καίτοι
ποδῶν σῶν μόχθον ἐκλύει παρών· ὁρῶ γὰρ αὐτὸν πρὸς δόμους
στείχοντ’ ἐμούς. ἦ πόλλ’ ἐπῆλθον εἰσιδεῖν χρῄζων σ’,
ἄναξ Ἐτεόκλεες, πέριξ δὲ Καδμείων πύλας φυλακάς τ’ ἐπῆλθον
σὸν δέμας θηρώμενος. καὶ μὴν ἐγὼ σ’ ἔχρῃζον εἰσιδεῖν,
Κρέον· πολλῷ γὰρ ηὗρον ἐνδεεῖς διαλλαγάς ὡς ἐς λόγους
συνῆψα Πολυνείκει μολών. ἤκουσα μεῖζον αὐτὸν ἢ Θήβας
φρονεῖν, κήδει τ’ Ἀδράστου καὶ στρατῷ πεποιθότα. ἀλλ’ ἐς
θεοὺς χρὴ ταῦτ’ ἀναρτήσαντ’ ἔχειν· ἃ δ’ ἐμποδὼν μάλιστα,
ταῦθ’ ἥκω φράσων. τὰ ποῖα ταῦτα; τὸν λόγον γὰρ ἀγνοῶ.
ἥκει τις αἰχμάλωτος Ἀργείων πάρα. λέγει δὲ δὴ τί τῶν
ἐκεῖ νεώτερον; μέλλειν [πέριξ πύργοισι Καδμείων πόλιν
ὅπλοις] ἑλίξειν αὐτίκ’ Ἀργείων στρατόν. ἐξοιστέον τἄρ’
ὅπλα Καδμείων πόλει. ποῖ; μῶν νεάζων οὐχ ὁρᾷς ἃ χρή σ’
ὁρᾶν; ἐκτὸς τάφρων τῶνδ’, ὡς μαχουμένους τάχα. σμικρὸν τὸ
πλῆθος τῆσδε γῆς, οἳ δ’ ἄφθονοι. ἐγᾦδα κείνους τοῖς
λόγοις ὄντας θρασεῖς. ἔχει τιν’ ὄγκον τἄργος Ἑλλήνων
πάρα. θάρσει· τάχ’ αὐτῶν πεδίον ἐμπλήσω φόνου. θέλοιμ’ ἄν·
ἀλλὰ τοῦθ’ ὁρῶ πολλοῦ πόνου. ὡς οὐ καθέξω τειχέων ἔσω
στρατόν. καὶ μὴν τὸ νικᾶν ἐστι πᾶν εὐβουλία. βούλῃ
τράπωμαι δῆθ’ ὁδοὺς ἄλλας τινάς; πάσας γε, πρὶν κίνδυνον
εἰς ἅπαξ μολεῖν. εἰ νυκτὸς αὐτοῖς προσβάλοιμεν ἐκ λόχου;
εἴπερ σφαλείς γε δεῦρο σωθήσῃ πάλιν. ἴσον φέρει νύξ, τοῖς
δὲ τολμῶσιν πλέον. ἐνδυστυχῆσαι δεινὸν εὐφρόνης κνέφας. ἀλλ’
ἀμφὶ δεῖπνον οὖσι προσβάλω δόρυ; ἔκπληξις ἂν γένοιτο·
νικῆσαι δὲ δεῖ. βαθύς γέ τοι Διρκαῖος ἀναχωρεῖν πόρος. ἅπαν
κάκιον τοῦ φυλάσσεσθαι καλῶς. τί δ’, εἰ καθιππεύσαιμεν
Ἀργείων στρατόν; κἀκεῖ πέφρακται λαὸς ἅρμασιν πέριξ. τί
δῆτα δράσω; πολεμίοισι δῶ πόλιν; μὴ δῆτα· βουλεύου δ’,
ἐπείπερ εἶ σοφός. τίς οὖν πρόνοια γίγνεται σοφωτέρα; ἕπτ’
ἄνδρας αὐτοῖς φασιν, ὡς ἤκουσ’ ἐγώ — τί προστετάχθαι δρᾶν;
τὸ γὰρ σθένος βραχύ. † λόχων ἀνάσσειν † ἑπτὰ προσκεῖσθαι
πύλαις. τί δῆτα δρῶμεν; ἀπορίαν γὰρ οὐ μενῶ. ἕπτ’ ἄνδρας
αὐτοῖς καὶ σὺ πρὸς πύλαις ἑλοῦ. λόχων ἀνάσσειν ἢ
μονοστόλου δορός; λόχων, προκρίνας οἵπερ ἀλκιμώτατοι. ξυνῆκ’·
ἀμύνειν τειχέων προσαμβάσεις. καὶ ξυστρατήγους <γ’>· εἷς δ’
ἀνὴρ οὐ πάνθ’ ὁρᾷ. θάρσει προκρίνας ἢ φρενῶν εὐβουλίᾳ;
ἀμφότερον· ἀπολειφθὲν γὰρ οὐδὲν θάτερον. ἔσται τάδ’·
ἐλθὼν ἑπτάπυργον ἐς πόλιν τάξω λοχαγοὺς πρὸς πύλαισιν, ὡς
λέγεις, ἴσους ἴσοισι πολεμίοισιν ἀντιθείς. ὄνομα δ’
ἑκάστου διατριβὴ πολλὴ λέγειν, ἐχθρῶν ὑπ’ αὐτοῖς τείχεσιν
καθημένων. ἀλλ’ εἶμ’, ὅπως ἂν μὴ καταργῶμεν χέρα. καί μοι
γένοιτ’ ἀδελφὸν ἀντήρη λαβεῖν καὶ ξυσταθέντα διὰ μάχης
ἑλεῖν δορί. [κτανεῖν θ’, ὃς ἦλθε πατρίδα πορθήσων ἐμήν.]
γάμους δ’ ἀδελφῆς Ἀντιγόνης παιδός τε σοῦ Αἵμονος, ἐάν τι
τῆς τύχης ἐγὼ σφαλῶ, σοὶ χρὴ μέλεσθαι· τὴν δόσιν δ’
ἐχέγγυον τὴν πρόσθε ποιῶ νῦν ἐπ’ ἐξόδοις ἐμαῖς. μητρὸς δ’
ἀδελφὸς εἶ· τί δεῖ μακρηγορεῖν; τρέφ’ ἀξίως νιν σοῦ τε τήν
τ’ ἐμὴν χάριν. πατὴρ δ’ ἐς αὑτὸν ἀμαθίαν ὀφλισκάνει, ὄψιν
τυφλώσας· οὐκ ἄγαν σφ’ ἐπῄνεσα· ἡμᾶς δ’ ἀραῖσιν, ἢν
τύχῃ, κατακτενεῖ. ἓν δ’ ἐστὶν ἡμῖν ἀργόν, εἴ τι θέσφατον
οἰωνόμαντις Τειρεσίας ἔχει φράσαι, τοῦδ’ ἐκπυθέσθαι ταῦτ’·
ἐγὼ δὲ παῖδα σὸν Μενοικέα, σοῦ πατρὸς αὐτεπώνυμον, λαβόντα
πέμψω δεῦρο Τειρεσίαν, Κρέον· σοὶ μὲν γὰρ ἡδὺς ἐς λόγους
ἀφίξεται, ἐγὼ δὲ τέχνην μαντικὴν ἐμεμψάμην ἤδη πρὸς
αὐτόν, ὥστε μοι μομφὰς ἔχειν. πόλει δὲ καὶ σοὶ ταῦτ’
ἐπισκήπτω, Κρέον· ἤνπερ κρατήσῃ τἀμά, Πολυνείκους νέκυν
μήποτε ταφῆναι τῇδε Θηβαίᾳ χθονί, θνῄσκειν δὲ τὸν θάψαντα,
κἂν φίλων τις ᾖ. [σοὶ μὲν τάδ’ εἶπον· προσπόλοις δ’
ἐμοῖς λέγω·] ἐκφέρετε τεύχη πάνοπλά τ’ ἀμφιβλήματα, ὡς εἰς
ἀγῶνα τὸν προκείμενον δορὸς ὁρμώμεθ’ ἤδη ξὺν δίκῃ
νικηφόρῳ. τῇ δ’ Εὐλαβείᾳ, χρησιμωτάτῃ θεῶν, προσευχόμεσθα
τήνδε διασῷσαι πόλιν. ὦ πολύμοχθος Ἄρης, τί ποθ’ αἵματι
καὶ θανάτῳ κατέχῃ Βρομίου παράμουσος ἑορταῖς; οὐκ ἐπὶ
καλλιχόροις στεφάνοισι νεάνιδος ὥρας βόστρυχον ἀμπετάσας
λωτοῦ κατὰ πνεύματα μέλπῃ μοῦσαν, ἐν ᾇ χάριτες χοροποιοί,
ἀλλὰ σὺν ὁπλοφόροις στρατὸν Ἀργείων ἐπιπνεύσας αἵματι
Θήβας κῶμον ἀναυλότατον προχορεύεις. οὐδ’ ὑπὸ θυρσομανεῖ
νεβρίδων μέτα δίνᾳ, ἅρμασι καὶ ψαλίων τετραβάμοσι
μωνυχοπώλων ἱππείαις ἐπὶ χεύμασι βαίνων Ἰσμηνοῖο θοάζεις,
Ἀργείοις ἐπιπνεύσας Σπαρτῶν γένναν, ἀσπιδοφέρμονα θίασον
ἐνόπλιον, ἀντίπαλον κατὰ λάινα τείχεα χαλκῷ κοσμήσας. ἦ
δεινά τις Ἔρις θεός, ἃ τάδε μήσατο πήματα γᾶς βασιλεῦσιν,
Λαβδακίδαις πολυμόχθοις. ὦ ζαθέων πετάλων πολυθηρότα‐ τον
νάπος, Ἀρτέμιδος χιονοτρόφον ὄμμα Κιθαιρών, μήποτε τὸν
θανάτῳ προτεθέντα, λόχευμ’ Ἰοκάστας, ὤφελες Οἰδιπόδαν
θρέψαι, βρέφος ἔκβολον οἴκων, χρυσοδέτοις περόναις ἐπίσαμον·
μηδὲ τὸ παρθένιον πτερόν, οὔρειον τέρας, ἐλθεῖν πένθεα
γαίας Σφιγγὸς ἀμουσοτάταισι σὺν ᾠδαῖς, ἅ ποτε Καδμογενῆ
τετραβάμοσι χαλαῖς τείχεσι χριμπτομένα φέρεν αἰθέρος εἰς
ἄβατον φῶς γένναν, ἃν ὁ κατὰ χθονὸς Ἅιδας Καδμείοις
ἐπιπέμπει· δυσδαίμων δ’ ἔρις ἄλλα θάλλει παίδων Οἰδιπόδα
κατὰ δώματα καὶ πόλιν. οὐ γὰρ ὃ μὴ καλὸν οὔποτ’ ἔφυ
καλόν, οὐδ’ οἱ μὴ νόμιμοι † παῖδες ματρὶ λόχευμα, μίασμα
πατρός· ἣ δὲ συναίμονος ἐς λέχος ἦλθεν. † ἔτεκες, ὦ
Γαῖ’, ἔτεκές ποτε, βάρβαρον ὡς ἀκοὰν ἐδάην ἐδάην ποτ’ ἐν
οἴκοις, τὰν ἀπὸ θηροτρόφου φοινικολόφοιο δράκοντος γένναν
ὀδοντοφυῆ, Θήβαις κάλλιστον ὄνειδος· Ἁρμονίας δέ ποτ’ εἰς
ὑμεναίους ἤλυθον οὐρανίδαι, φόρμιγγί τε τείχεα Θήβας τᾶς
Ἀμφιονίας τε λύρας ὕπο πύργος ἀνέστα διδύμων ποταμῶν πόρον
ἀμφὶ μέσον, Δίρκα χλοεροτρόφον ᾇ πεδίον πρόπαρ Ἰσμηνοῦ
καταδεύει· Ἰώ θ’, ἁ κερόεσσα προμάτωρ, Καδμείων βασιλῆας
ἐγείνατο, μυριάδας δ’ ἀγαθῶν ἑτέροις ἑτέ‐ ρας μεταμειβομένα
πόλις ἅδ’ ἐπ’ ἄκροις ἕστακ’ Ἀρηΐοις στεφάνοισιν. ἡγοῦ
πάροιθε, θύγατερ· ὡς τυφλῷ ποδὶ ὀφθαλμὸς εἶ σύ,
ναυβάταισιν ἄστρον ὥς· δεῦρ’ ἐς τὸ λευρὸν πέδον ἴχνος
τιθεῖσ’ ἐμόν, πρόβαινε, μὴ σφαλῶμεν· ἀσθενὴς πατήρ· κλήρους
τέ μοι φύλασσε παρθένῳ χερί, οὓς ἔλαβον οἰωνίσματ’
ὀρνίθων μαθὼν θάκοισιν ἐν ἱεροῖσιν, οὗ μαντεύομαι. τέκνον
Μενοικεῦ, παῖ Κρέοντος, εἰπέ μοι πόση τις ἡ ’πίλοιπος ἄστεως
ὁδὸς πρὸς πατέρα τὸν σόν· ὡς ἐμὸν κάμνει γόνυ, πυκνὴν δὲ
βαίνων ἤλυσιν μόλις περῶ. θάρσει· πέλας γάρ, Τειρεσία,
φίλοισι σοῖς ἐξώρμισαι σὸν πόδα· λαβοῦ δ’ αὐτοῦ, τέκνον· ὡς
πᾶσ’ ἀπήνη πούς τε πρεσβύτου φιλεῖ χειρὸς θυραίας ἀναμένειν
κουφίσματα. εἶἑν, πάρεσμεν· τί με καλεῖς σπουδῇ, Κρέον;
οὔπω λελήσμεθ’· ἀλλὰ σύλλεξαι σθένος καὶ πνεῦμ’ ἄθροισον,
αἶπος ἐκβαλὼν ὁδοῦ. κόπῳ παρεῖμαι γοῦν Ἐρεχθειδῶν ἄπο
δεῦρ’ ἐκκομισθεὶς τῆς πάροιθεν ἡμέρας· κἀκεῖ γὰρ ἦν τις
πόλεμος Εὐμόλπου δορός, οὗ καλλινίκους Κεκροπίδας ἔθηκ’
ἐγώ· καὶ τόνδε χρυσοῦν στέφανον, ὡς ὁρᾷς, ἔχω λαβὼν
ἀπαρχὰς πολεμίων σκυλευμάτων. οἰωνὸν ἐθέμην καλλίνικα σὰ
στέφη· ἐν γὰρ κλύδωνι κείμεθ’, ὥσπερ οἶσθα σύ, δορὸς
Δαναϊδῶν, καὶ μέγας Θήβαις ἀγών. βασιλεὺς μὲν οὖν βέβηκε
κοσμηθεὶς ὅπλοις ἤδη πρὸς ἀλκὴν Ἐτεοκλῆς Μυκηνίδα· ἐμοὶ
δ’ ἐπέσταλκ’ ἐκμαθεῖν σέθεν πάρα, τί δρῶντες ἂν μάλιστα
σώσαιμεν πόλιν. Ἐτεοκλέους μὲν οὕνεκ’ ἂν κλῄσας στόμα
χρησμοὺς ἐπέσχον· σοὶ δ’, ἐπεὶ χρῄζεις μαθεῖν, λέξω. νοσεῖ
γὰρ ἥδε γῆ πάλαι, Κρέον, ἐξ οὗ ’τεκνώθη Λάιος βίᾳ θεῶν
πόσιν τ’ ἔφυσε μητρὶ μέλεον Οἰδίπουν· αἵ θ’ αἱματωποὶ
δεργμάτων διαφθοραὶ θεῶν σόφισμα κἀπίδειξις Ἑλλάδι. ἃ
συγκαλύψαι παῖδες Οἰδίπου χρόνῳ χρῄζοντες, ὡς δὴ θεοὺς
ὑπεκδραμούμενοι, ἥμαρτον ἀμαθῶς· οὔτε γὰρ γέρα πατρὶ οὔτ’
ἔξοδον διδόντες, ἄνδρα δυστυχῆ ἐξηγρίωσαν· ἐκ δ’ ἔπνευσ’
αὐτοῖς ἀρὰς δεινάς, νοσῶν τε καὶ πρὸς ἠτιμασμένος. ἁγὼ τί
<οὐ> δρῶν, ποῖα δ’ οὐ λέγων ἔπη ἐς ἔχθος ἦλθον παισὶ
τοῖσιν Οἰδίπου; ἐγγὺς δὲ θάνατος αὐτόχειρ αὐτοῖς, Κρέον·
πολλοὶ δὲ νεκροὶ περὶ νεκροῖς πεπτωκότες Ἀργεῖα καὶ Καδμεῖα
μείξαντες βέλη πικροὺς γόους δώσουσι Θηβαίᾳ χθονί. σύ τ’ ὦ
τάλαινα συγκατασκάπτῃ πόλι, εἰ μὴ λόγοισι τοῖς ἐμοῖς τὶς
πείσεται. ἐκεῖνο μὲν γὰρ πρῶτον ἦν, τῶν Οἰδίπου μηδένα
πολίτην μηδ’ ἄνακτ’ εἶναι χθονός, ὡς δαιμονῶντας
κἀνατρέψοντας πόλιν. ἐπεὶ δὲ κρεῖσσον τὸ κακόν ἐστι
τἀγαθοῦ, μί’ ἔστιν ἄλλη μηχανὴ σωτηρίας. ἀλλ’ — οὐ γὰρ
εἰπεῖν οὔτ’ ἐμοὶ τόδ’ ἀσφαλὲς πικρόν τε τοῖσι τὴν τύχην
κεκτημένοις πόλει παρασχεῖν φάρμακον σωτηρίας — ἄπειμι.
χαίρεθ’· εἷς γὰρ ὢν πολλῶν μέτα τὸ μέλλον, εἰ χρή,
πείσομαι· τί γὰρ πάθω; ἐπίσχες αὐτοῦ, πρέσβυ. μὴ
’πιλαμβάνου. μεῖνον, τί φεύγεις; ἡ τύχη σ’, ἀλλ’ οὐκ ἐγώ.
φράσον πολίταις καὶ πόλει σωτηρίαν. βούλῃ σὺ μέντοι κοὐχὶ
βουλήσῃ τάχα. καὶ πῶς πατρῴαν γαῖαν οὐ σῷσαι θέλω; θέλεις
ἀκοῦσαι δῆτα καὶ σπουδὴν ἔχεις; ἐς γὰρ τί μᾶλλον δεῖ
προθυμίαν ἔχειν; κλύοις ἂν ἤδη τῶν ἐμῶν θεσπισμάτων.
πρῶτον δ’ ἐκεῖνο βούλομαι σαφῶς μαθεῖν, ποῦ ’στιν Μενοικεύς,
ὅς με δεῦρ’ ἐπήγαγεν; ὅδ’ οὐ μακρὰν ἄπεστι, πλησίον δὲ
σοῦ. ἀπελθέτω νυν θεσφάτων ἐμῶν ἑκάς. ἐμὸς πεφυκὼς παῖς
ἃ δεῖ σιγήσεται. βούλῃ παρόντος δῆτά σοι τούτου φράσω;
κλύων γὰρ ἂν τέρποιτο τῆς σωτηρίας. ἄκουε δή νυν θεσφάτων
ἐμῶν ὁδόν· [ἃ δρῶντες ἂν σώσαιτε Καδμείων πόλιν] σφάξαι
Μενοικέα τόνδε δεῖ σ’ ὑπὲρ πάτρας, σὸν παῖδ’, ἐπειδὴ τὴν
τύχην αὐτὸς καλεῖς. τί φῄς; τίν’ εἶπας τόνδε μῦθον, ὦ
γέρον; ἅπερ πέφυκε, ταῦτα κἀνάγκη σὲ δρᾶν. ὦ πολλὰ λέξας
ἐν βραχεῖ χρόνῳ κακά. σοί γ’, ἀλλὰ πατρίδι μεγάλα καὶ
σωτήρια. οὐκ ἔκλυον, οὐκ ἤκουσα· χαιρέτω πόλις. ἁνὴρ ὅδ’
οὐκέθ’ αὑτός· ἐκνεύει πάλιν. χαίρων ἴθ’· οὐ γὰρ σῶν με
δεῖ μαντευμάτων. ἀπόλωλεν ἡ ἀλήθεῑ, ἐπεὶ σὺ δυστυχεῖς; ὦ
πρός σε γονάτων καὶ γερασμίου τριχὸς — τί προσπίτνεις με;
δυσφύλακτ’ αἰτῇ κακά. σίγα· πόλει δὲ τούσδε μὴ λέξῃς
λόγους. ἀδικεῖν κελεύεις μ’· οὐ σιωπήσαιμεν ἄν. τί δή με
δράσεις; παῖδά μου κατακτενεῖς; ἄλλοις μελήσει ταῦτ’, ἐμοὶ
δ’ εἰρήσεται. ἐκ τοῦ δ’ ἐμοὶ τόδ’ ἦλθε καὶ τέκνῳ κακόν;
ὀρθῶς μ’ ἐρωτᾷς κεἰς ἀγῶν’ ἔρχῃ λόγων. δεῖ τόνδε
θαλάμαις, οὗ δράκων ὁ γηγενὴς ἐγένετο Δίρκης ναμάτων
ἐπίσκοπος, σφαγέντα φόνιον αἷμα γῇ δοῦναι χοὰς Κάδμου,
παλαιῶν Ἄρεος ἐκ μηνιμάτων, ὃς γηγενεῖ δράκοντι τιμωρεῖ
φόνον. καὶ ταῦτα δρῶντες σύμμαχον κτήσεσθ’ Ἄρη. χθὼν δ’
ἀντὶ καρποῦ καρπὸν ἀντί θ’ αἵματος αἷμ’ ἢν λάβῃ
βρότειον, ἕξετ’ εὐμενῆ γῆν, ἥ ποθ’ ἡμῖν χρυσοπήληκα στάχυν
σπαρτῶν ἀνῆκεν· ἐκ γένους δὲ δεῖ θανεῖν τοῦδ’, ὃς
δράκοντος γένυος ἐκπέφυκε παῖς. σὺ δ’ ἐνθάδ’ ἡμῖν λοιπὸς
εἶ σπαρτῶν γένους ἀκέραιος, ἔκ τε μητρὸς ἀρσένων τ’ ἄπο,
οἱ σοί τε παῖδες. Αἵμονος μὲν οὖν γάμοι σφαγὰς ἀπείργουσ’.
οὐ γάρ ἐστιν ᾔθεος· κεἰ μὴ γὰρ εὐνῆς ἥψατ’, ἀλλ’ ἔχει
λέχος. οὗτος δὲ πῶλος τῇδ’ ἀνειμένος πόλει θανὼν πατρῴαν
γαῖαν ἐκσώσειεν ἄν. πικρὸν δ’ Ἀδράστῳ νόστον Ἀργείοισί τε
θήσει, μέλαιναν κῆρ’ ἐπ’ ὄμμασιν βαλών, κλεινάς τε Θήβας.
τοῖνδ’ ἑλοῦ δυοῖν πότμοιν τὸν ἕτερον· ἢ γὰρ παῖδα σῷσον
ἢ πόλιν. τὰ μὲν παρ’ ἡμῶν πάντ’ ἔχεις· ἡγοῦ, τέκνον,
πρὸς οἶκον. ὅστις δ’ ἐμπύρῳ χρῆται τέχνῃ, μάταιος· ἢν
μὲν ἐχθρὰ σημήνας τύχῃ, πικρὸς καθέστηχ’ οἷς ἂν
οἰωνοσκοπῇ· ψευδῆ δ’ ὑπ’ οἴκτου τοῖσι χρωμένοις λέγων
ἀδικεῖ τὰ τῶν θεῶν. Φοῖβον ἀνθρώποις μόνον χρῆν
θεσπιῳδεῖν, ὃς δέδοικεν οὐδένα. Κρέον, τί σιγᾷς γῆρυν
ἄφθογγον σχάσας; κἀμοὶ γὰρ οὐδὲν ἧσσον ἔκπληξις πάρα. τί
δ’ ἄν τις εἴποι; δῆλον οἵ γ’ ἐμοὶ λόγοι. ἐγὼ γὰρ οὔποτ’
ἐς τόδ’ εἶμι συμφορᾶς, ὥστε σφαγέντα παῖδα προσθεῖναι
πόλει. πᾶσιν γὰρ ἀνθρώποισι φιλότεκνος βίος, οὐδ’ ἂν τὸν
αὑτοῦ παῖδά τις δοίη κτανεῖν. μή μ’ εὐλογείτω τἀμά τις
κτείνων τέκνα. αὐτὸς δ’ — ἐν ὡραίῳ γὰρ ἕσταμεν βίου —
θνῄσκειν ἕτοιμος πατρίδος ἐκλυτήριον. ἀλλ’ εἶα, τέκνον,
πρὶν μαθεῖν πᾶσαν πόλιν, ἀκόλαστ’ ἐάσας μάντεων θεσπίσματα,
φεῦγ’ ὡς τάχιστα τῆσδ’ ἀπαλλαχθεὶς χθονός· λέξει γὰρ ἀρχαῖς
καὶ στρατηλάταις τάδε, [πύλας ἐφ’ ἑπτὰ καὶ λοχαγέτας μολών·]
κἂν μὲν φθάσωμεν, ἔστι σοι σωτηρία· ἢν δ’ ὑστερήσῃς,
οἰχόμεσθα, κατθανῇ. ποῖ δῆτα φεύγω; τίνα πόλιν; τίνα ξένων;
ὅπου χθονὸς τῆσδ’ ἐκποδὼν μάλιστ’ ἔσῃ. οὐκοῦν σὲ φράζειν
εἰκός, ἐκπονεῖν δ’ ἐμέ. Δελφοὺς περάσας — ποῖ με χρή,
πάτερ, μολεῖν; Αἰτωλίδ’ ἐς γῆν. ἐκ δὲ τῆσδε ποῖ περῶ;
Θεσπρωτὸν οὖδας. σεμνὰ Δωδώνης βάθρα; ἔγνως. τί δὴ τόδ’
ἔρυμά μοι γενήσεται; πόμπιμος ὁ δαίμων. χρημάτων δὲ τίς
πόρος; ἐγὼ πορεύσω χρυσόν. εὖ λέγεις, πάτερ. χώρει νυν· ὡς
σὴν πρὸς κασιγνήτην μολών, ἧς πρῶτα μαστὸν εἵλκυσ’,
Ἰοκάστην λέγω, μητρὸς στερηθεὶς ὀρφανός τ’ ἀποζυγείς —
[προσηγορήσων εἶμι καὶ σῴσων βίον.] ἀλλ’ εἶα, χώρει· μὴ
τὸ σὸν κωλυέτω. — γυναῖκες, ὡς εὖ πατρὸς ἐξεῖλον φόβον,
κλέψας λόγοισιν, ὥσθ’ ἃ βούλομαι τυχεῖν· ὅς μ’ ἐκκομίζει,
πόλιν ἀποστερῶν τύχης, καὶ δειλίᾳ δίδωσι. καὶ συγγνωστὰ μὲν
γέροντι, τοὐμὸν δ’ οὐχὶ συγγνώμην ἔχει, προδότην γενέσθαι
πατρίδος ἥ μ’ ἐγείνατο. ὡς οὖν ἂν εἰδῆτ’, εἶμι καὶ
σῴσω πόλιν ψυχήν τε δώσω τῆσδ’ ὑπερθανεῖν χθονός. αἰσχρὸν
γάρ· οἱ μὲν θεσφάτων ἐλεύθεροι κοὐκ εἰς ἀνάγκην δαιμόνων
ἀφιγμένοι στάντες παρ’ ἀσπίδ’ οὐκ ὀκνήσουσιν θανεῖν, πύργων
πάροιθε μαχόμενοι πάτρας ὕπερ· ἐγὼ δέ, πατέρα καὶ
κασίγνητον προδοὺς πόλιν τ’ ἐμαυτοῦ, δειλὸς ὣς ἔξω χθονὸς
ἄπειμ’· ὅπου δ’ ἂν ζῶ, κακὸς φανήσομαι. μὰ τὸν μετ’
ἄστρων Ζῆν’ Ἄρη τε φοίνιον, ὃς τοὺς ὑπερτείλαντας ἐκ
γαίας ποτὲ Σπαρτοὺς ἄνακτας τῆσδε γῆς ἱδρύσατο. ἀλλ’ εἶμι
καὶ στὰς ἐξ ἐπάλξεων ἄκρων σφάξας ἐμαυτὸν σηκὸν ἐς
μελαμβαθῆ δράκοντος, ἔνθ’ ὁ μάντις ἐξηγήσατο, ἐλευθερώσω
γαῖαν· εἴρηται λόγος. στείχω δέ, θανάτου δῶρον οὐκ αἰσχρὸν
πόλει δώσων, νόσου δὲ τήνδ’ ἀπαλλάξω χθόνα. εἰ γὰρ λαβὼν
ἕκαστος ὅ τι δύναιτό τις χρηστὸν διέλθοι τοῦτο κἀς κοινὸν
φέροι πατρίδι, κακῶν ἂν αἱ πόλεις ἐλασσόνων πειρώμεναι τὸ
λοιπὸν εὐτυχοῖεν ἄν. ἔβας ἔβας, ὦ πτεροῦσσα, γᾶς λόχευμα
νερτέρου τ’ Ἐχίδνας, Καδμείων ἁρπαγά, πολύφθορος πολύστονος
μειξοπάρθενος, δάιον τέρας, φοιτάσι πτεροῖς χαλαῖσί τ’
ὠμοσίτοις· Διρκαίων ἅ ποτ’ ἐκ τόπων νέους πεδαίρουσ’ ἄλυρον
ἀμφὶ μοῦσαν ὀλομέναν τ’ Ἐρινὺν ἔφερες ἔφερες ἄχεα
πατρίδι φόνια· φόνιος ἐκ θεῶν ὃς τάδ’ ἦν ὁ πράξας.
ἰάλεμοι δὲ ματέρων, ἰάλεμοι δὲ παρθένων ἐστέναζον οἴκοις·
ἰηιήιον βοάν, ἰηιήιον μέλος, ἄλλος ἄλλ’ ἐπωτότυζε
διαδοχαῖς ἀνὰ πτόλιν. βροντᾷ δὲ στεναγμὸς ἀχά τ’ ἦν
ὅμοιος, ὁπότε πόλεος ἀφανίσειεν ἁ πτεροῦσσα παρθένος τιν’
ἀνδρῶν. χρόνῳ δ’ ἔβα Πυθίαις ἀποστολαῖσιν Οἰδίπους ὁ
τλάμων Θηβαίαν τάνδε γᾶν τότ’ ἀσμένοις, πάλιν δ’ ἄχη· ματρὶ
γὰρ γάμους δυσγάμους τάλας καλλίνικος ὢν αἰνιγμάτων
συνάπτει, μιαίνει δὲ πτόλιν· δῑ αἱμάτων δ’ ἀμείβει μυσαρὸν
εἰς ἀγῶνα καταβαλὼν ἀραῖσι τέκεα μέλεος. ἀγάμεθ’ ἀγάμεθ’,
ὃς ἐπὶ θάνατον οἴχεται γᾶς ὑπὲρ πατρῴας, Κρέοντι μὲν
λιπὼν γόους, τὰ δ’ ἑπτάπυργα κλῇθρα γᾶς καλλίνικα θήσων.
γενοίμεθ’ ὧδε ματέρες γενοίμεθ’ εὔτεκνοι, φίλα Παλλάς, ἃ
δράκοντος αἷμα λιθόβολον κατειργάσω, Καδμείαν μέριμναν
ὁρμήσασ’ ἐπ’ ἔργον, ὅθεν ἐπέσυτο τάνδε γαῖαν ἁρπαγαῖσι
δαιμόνων τις ἄτα. ὠή, τίς ἐν πύλαισι δωμάτων κυρεῖ;
ἀνοίγετ’· ἐκπορεύετ’ Ἰοκάστην δόμων. ὠὴ μάλ’ αὖθις· διὰ
μακροῦ μέν, ἀλλ’ ὅμως ἔξελθ’, ἄκουσον, Οἰδίπου κλεινὴ
δάμαρ, λήξασ’ ὀδυρμῶν πενθίμων τε δακρύων. ὦ φίλτατ’, οὔ
που ξυμφορὰν ἥκεις φέρων Ἐτεοκλέους θανόντος, οὗ παρ’
ἀσπίδα βέβηκας αἰεὶ πολεμίων εἴργων βέλη; [τί μοί ποθ’
ἥκεις καινὸν ἀγγελῶν ἔπος;] τέθνηκεν ἢ ζῇ παῖς ἐμός;
σήμαινέ μοι. ζῇ, μὴ τρέσῃς τόδ’, ὥς <σ’> ἀπαλλάξω φόβου.
τί δ’; ἑπτάπυργοι πῶς ἔχουσι περιβολαί; ἑστᾶσ’ ἄθραυστοι,
κοὐκ ἀνήρπασται πόλις. ἦλθον δὲ πρὸς κίνδυνον Ἀργείου
δορός; ἀκμήν γ’ ἐπ’ αὐτήν· ἀλλ’ ὁ Καδμείων Ἄρης κρείσσων
κατέστη τοῦ Μυκηναίου δορός. ἓν εἰπὲ πρὸς θεῶν, εἴ τι
Πολυνείκους πέρι οἶσθ’· ὡς μέλει μοι καὶ τόδ’, εἰ λεύσσει
φάος. ζῇ σοι ξυνωρὶς ἐς τόδ’ ἡμέρας τέκνων. εὐδαιμονοίης.
πῶς γὰρ Ἀργείων δόρυ πυλῶν ἀπεστήσασθε πυργηρούμενοι; λέξον,
γέροντα τυφλὸν ὡς κατὰ στέγας ἐλθοῦσα τέρψω, τῆσδε γῆς
σεσῳσμένης. ἐπεὶ Κρέοντος παῖς ὁ γῆς ὑπερθανὼν πύργων ἐπ’
ἄκρων στὰς μελάνδετον ξίφος λαιμῶν διῆκε τῇδε γῇ σωτήριον,
λόχους ἔνειμεν ἑπτὰ καὶ λοχαγέτας πύλας ἐφ’ ἑπτά, φύλακας
Ἀργείου δορός, σὸς παῖς, ἐφέδρους <δ’> ἱππότας μὲν
ἱππόταις ἔταξ’, ὁπλίτας δ’ ἀσπιδηφόροις ἔπι, ὡς τῷ
νοσοῦντι τειχέων εἴη δορὸς ἀλκὴ δῑ ὀλίγου. περγάμων δ’ ἀπ’
ὀρθίων λεύκασπιν εἰσορῶμεν Ἀργείων στρατὸν Τευμησὸν
ἐκλιπόντα, καὶ τάφρου πέλας δρόμῳ ξυνῆψαν ἄστυ Καδμείας
χθονός. παιὰν δὲ καὶ σάλπιγγες ἐκελάδουν ὁμοῦ ἐκεῖθεν ἔκ
τε τειχέων ἡμῶν πάρα. καὶ πρῶτα μὲν προσῆγε Νηίταις πύλαις
λόχον πυκναῖσιν ἀσπίσιν πεφρικότα ὁ τῆς κυναγοῦ Παρθενοπαῖος
ἔκγονος, ἐπίσημ’ ἔχων οἰκεῖον ἐν μέσῳ σάκει, ἑκηβόλοις
τόξοισιν Ἀταλάντην κάπρον χειρουμένην Αἰτωλόν. ἐς δὲ
Προιτίδας πύλας ἐχώρει σφάγῑ ἔχων ἐφ’ ἅρματι ὁ μάντις
Ἀμφιάραος, οὐ σημεῖ’ ἔχων ὑβρισμέν’, ἀλλὰ σωφρόνως ἄσημ’
ὅπλα. Ὠγύγια δ’ ἐς πυλώμαθ’ Ἱππομέδων ἄναξ ἔστειχ’ ἔχων
σημεῖον ἐν μέσῳ σάκει στικτοῖς Πανόπτην ὄμμασιν δεδορκότα,
τὰ μὲν σὺν ἄστρων ἐπιτολαῖσιν ὄμματα βλέποντα, τὰ δὲ
κρύπτοντα δυνόντων μέτα, ὡς ὕστερον θανόντος εἰσορᾶν παρῆν.
Ὁμολωίσιν δὲ τάξιν εἶχε πρὸς πύλαις Τυδεύς, λέοντος δέρος
ἔχων ἐπ’ ἀσπίδι χαίτῃ πεφρικός· δεξιᾷ δὲ λαμπάδα Τιτὰν
Προμηθεὺς ἔφερεν ὡς πρήσων πόλιν. ὁ σὸς δὲ Κρηναίαισι
Πολυνείκης πύλαις Ἄρη προσῆγε· Ποτνιάδες δ’ ἐπ’ ἀσπίδι
ἐπίσημα πῶλοι δρομάδες ἐσκίρτων φόβῳ, εὖ πως στρόφιγξιν
ἔνδοθεν κυκλούμεναι πόρπαχ’ ὑπ’ αὐτόν, ὥστε μαίνεσθαι
δοκεῖν. ὁ δ’ οὐκ ἔλασσον Ἄρεος ἐς μάχην φρονῶν Καπανεὺς
προσῆγε λόχον ἐπ’ Ἠλέκτραις πύλαις· σιδηρονώτοις δ’ ἀσπίδος
τύποις ἐπῆν γίγας ἐπ’ ὤμοις γηγενὴς ὅλην πόλιν φέρων
μοχλοῖσιν ἐξανασπάσας βάθρων, ὑπόνοιαν ἡμῖν οἷα πείσεται
πόλις. ταῖς δ’ ἑβδόμαις Ἄδραστος ἐν πύλαισιν ἦν, ἑκατὸν
ἐχίδναις ἀσπίδ’ ἐκπληρῶν γραφῇ, [ὕδρας ἔχων λαιοῖσιν ἐν
βραχίοσιν] Ἀργεῖον αὔχημ’· ἐκ δὲ τειχέων μέσων δράκοντες
ἔφερον τέκνα Καδμείων γνάθοις. παρῆν δ’ ἑκάστου τῶνδέ μοι
θεάματα ξύνθημα παρφέροντι ποιμέσιν λόχων. καὶ πρῶτα μὲν
τόξοισι καὶ μεσαγκύλοις ἐμαρνάμεσθα σφενδόναις θ’ ἑκηβόλοις
πετρῶν τ’ ἀραγμοῖς· ὡς δ’ ἐνικῶμεν μάχῃ, ἔκλαγξε Τυδεὺς
καὶ σὸς ἐξαίφνης γόνος· ὦ τέκνα Δαναῶν, πρὶν κατεξάνθαι
βολαῖς, τί μέλλετ’ ἄρδην πάντες ἐμπίπτειν πύλαις, γυμνῆτες
ἱππῆς ἁρμάτων τ’ ἐπιστάται; ἠχῆς δ’ ὅπως ἤκουσαν, οὔτις
ἀργὸς ἦν· πολλοὶ δ’ ἔπιπτον κρᾶτας αἱματούμενοι, ἡμῶν τ’
ἐς οὖδας εἶδες ἂν πρὸ τειχέων πυκνοὺς κυβιστητῆρας
ἐκπεπνευκότας· ξηρὰν δ’ ἔδευον γαῖαν αἵματος ῥοαῖς. ὁ δ’
Ἀρκάς, οὐκ Ἀργεῖος, Ἀταλάντης γόνος τυφὼς πύλαισιν ὥς τις
ἐμπεσὼν βοᾷ πῦρ καὶ δικέλλας, ὡς κατασκάψων πόλιν· ἀλλ’
ἔσχε μαργῶντ’ αὐτὸν ἐναλίου θεοῦ Περικλύμενος παῖς λᾶαν
ἐμβαλὼν κάρᾳ ἁμαξοπληθῆ, γεῖσ’ ἐπάλξεων ἄπο· ξανθὸν δὲ
κρᾶτα διεπάλυνε καὶ ῥαφὰς ἔρρηξεν ὀστέων, ἄρτι δ’ οἰνωπὸν
γένυν καθῃμάτωσεν· οὐδ’ ἀποίσεται βίον τῇ καλλιτόξῳ μητρὶ
Μαινάλου κόρῃ. ἐπεὶ δὲ τάσδ’ ἐσεῖδεν εὐτυχεῖς πύλας,
ἄλλας ἐπῄει παῖς σός, εἱπόμην δ’ ἐγώ. ὁρῶ δὲ Τυδέα καὶ
παρασπιστὰς πυκνοὺς Αἰτωλίσιν λόγχαισιν εἰς ἄκρον στόμα
πύργων ἀκοντίζοντας, ὥστ’ ἐπάλξεων λιπεῖν ἐρίπνας φυγάδας·
ἀλλά νιν πάλιν κυναγὸς ὡσεὶ παῖς σὸς ἐξαθροίζεται, πύργοις
δ’ ἐπέστησ’ αὖθις. ἐς δ’ ἄλλας πύλας ἠπειγόμεσθα, τοῦτο
παύσαντες νοσοῦν. Καπανεὺς δὲ πῶς εἴποιμ’ ἂν ὡς ἐμαίνετο;
μακραύχενος γὰρ κλίμακος προσαμβάσεις ἔχων ἐχώρει, καὶ
τοσόνδ’ ἐκόμπασε, μηδ’ ἂν τὸ σεμνὸν πῦρ νιν εἰργαθεῖν Διὸς
τὸ μὴ οὐ κατ’ ἄκρων περγάμων ἑλεῖν πόλιν. καὶ ταῦθ’ ἅμ’
ἠγόρευε καὶ πετρούμενος ἀνεῖρφ’ ὑπ’ αὐτὴν ἀσπίδ’ εἱλίξας
δέμας, κλίμακος ἀμείβων ξέστ’ ἐνηλάτων βάθρα. ἤδη δ’
ὑπερβαίνοντα γεῖσα τειχέων βάλλει κεραυνῷ Ζεύς νιν· ἐκτύπησε
δὲ χθών, ὥστε δεῖσαι πάντας· ἐκ δὲ κλιμάκων [ἐσφενδονᾶτο
χωρὶς ἀλλήλων μέλη, κόμαι μὲν εἰς Ὄλυμπον, αἷμα δ’ ἐς
χθόνα, χεῖρες δὲ καὶ κῶλ’ ὡς κύκλωμ’ Ἰξίονος] εἱλίσσετ’·
ἐς γῆν δ’ ἔμπυρος πίπτει νεκρός. ὡς δ’ εἶδ’ Ἄδραστος Ζῆνα
πολέμιον στρατῷ, ἔξω τάφρου καθῖσεν Ἀργείων στρατόν. οἱ δ’
αὖ παρ’ ἡμῶν δεξιὸν Διὸς τέρας ἰδόντες ἐξήλαυνον ἁρμάτων
ὄχους ἱππῆς ὁπλῖται, κἀς μέσ’ Ἀργείων ὅπλα συνῆψαν
ἔγχη· πάντα δ’ ἦν ὁμοῦ κακά· ἔθνῃσκον ἐξέπιπτον ἀντύγων
ἄπο, τροχοί τ’ ἐπήδων ἄξονές τ’ ἐπ’ ἄξοσι, νεκροὶ δὲ
νεκροῖς ἐξεσωρεύονθ’ ὁμοῦ. πύργων μὲν οὖν γῆς ἔσχομεν
κατασκαφὰς ἐς τὴν παροῦσαν ἡμέραν· εἰ δ’ εὐτυχὴς ἔσται τὸ
λοιπὸν ἥδε γῆ, θεοῖς μέλει· καὶ νῦν γὰρ αὐτὴν δαιμόνων
ἔσῳσέ τις. καλὸν τὸ νικᾶν· εἰ δ’ ἀμείνον’ οἱ θεοὶ γνώμην
ἔχουσιν — εὐτυχὴς εἴην ἐγώ. καλῶς τὰ τῶν θεῶν καὶ τὰ
τῆς τύχης ἔχει· παῖδές τε γάρ μοι ζῶσι κἀκπέφευγε γῆ.
Κρέων δ’ ἔοικε τῶν ἐμῶν νυμφευμάτων τῶν τ’ Οἰδίπου δύστηνος
ἀπολαῦσαι κακῶν, παιδὸς στερηθείς, τῇ πόλει μὲν εὐτυχῶς,
ἰδίᾳ δὲ λυπρῶς. ἀλλ’ ἄνελθέ μοι πάλιν, τί τἀπὶ τούτοις
παῖδ’ ἐμὼ δρασείετον. ἔα τὰ λοιπά· δεῦρ’ ἀεὶ γὰρ
εὐτυχεῖς. τοῦτ’ εἰς ὕποπτον εἶπας· οὐκ ἐατέον. μεῖζον τί
χρῄζεις παῖδας ἢ σεσῳσμένους; καὶ τἀπίλοιπά γ’ εἰ καλῶς
πράσσω κλύειν. μέθες μ’· ἔρημος παῖς ὑπασπιστοῦ σέθεν. κακόν
τι κεύθεις καὶ στέγεις ὑπὸ σκότῳ. κοὐκ ἄν γε λέξαιμ’ ἐπ’
ἀγαθοῖσι σοῖς κακά. ἢν μή γε φεύγων ἐκφύγῃς πρὸς αἰθέρα.
αἰαῖ· τί μ’ οὐκ εἴασας ἐξ εὐαγγέλου φήμης ἀπελθεῖν, ἀλλὰ
μηνῦσαι κακά; τὼ παῖδε τὼ σὼ μέλλετον, τολμήματα αἴσχιστα,
χωρὶς μονομαχεῖν παντὸς στρατοῦ, λέξαντες Ἀργείοισι
Καδμείοισί τε ἐς κοινὸν οἷον μήποτ’ ὤφελον λόγον.
Ἐτεοκλέης δ’ ὑπῆρξ’ ἀπ’ ὀρθίου σταθεὶς πύργου, κελεύσας
σῖγα κηρῦξαι στρατῷ· [ἔλεξε δ’· ὦ γῆς Ἑλλάδος στρατηλάται]
Δαναῶν ἀριστῆς, οἵπερ ἤλθετ’ ἐνθάδε, Κάδμου τε λαός, μήτε
Πολυνείκους χάριν ψυχὰς ἀπεμπολᾶτε μήθ’ ἡμῶν ὕπερ. ἐγὼ
γὰρ αὐτὸς τόνδε κίνδυνον μεθεὶς μόνος συνάψω συγγόνῳ τὠμῷ
μάχην· κἂν μὲν κτάνω τόνδ’, οἶκον οἰκήσω μόνος, ἡσσώμενος
δὲ τῷδε παραδώσω μόνῳ· ὑμεῖς δ’ ἀγῶν’ ἀφέντες, Ἀργεῖοι,
χθόνα νίσεσθε, βίοτον μὴ λιπόντες ἐνθάδε, Σπαρτῶν τε λαὸς
ἅλις ὅσος κεῖται νεκρός. τοσαῦτ’ ἔλεξε· σὸς δὲ Πολυνείκης
γόνος ἐκ τάξεων ὤρουσε κἀπῄνει λόγους. πάντες δ’
ἐπερρόθησαν Ἀργεῖοι τάδε Κάδμου τε λαὸς ὡς δίκαῑ
ἡγούμενοι. ἐπὶ τοῖσδε δ’ ἐσπείσαντο, κἀν μεταιχμίοις ὅρκους
συνῆψαν ἐμμενεῖν στρατηλάται. ἤδη δ’ ἔκρυπτον σῶμα
παγχάλκοις ὅπλοις δισσοὶ γέροντος Οἰδίπου νεανίαι· φίλοι δ’
ἐκόσμουν, τῆσδε μὲν πρόμον χθονὸς Σπαρτῶν ἀριστῆς, τὸν δὲ
Δαναϊδῶν ἄκροι. ἔσταν δὲ λαμπρὼ χρῶμά τ’ οὐκ ἠλλαξάτην
μαργῶντ’ ἐπ’ ἀλλήλοισιν ἱέναι δόρυ. παρεξιόντες δ’ ἄλλος
ἄλλοθεν φίλων λόγοις ἐθάρσυνόν τε κἀξηύδων τάδε·
Πολύνεικες, ἐν σοὶ Ζηνὸς ὀρθῶσαι βρέτας τρόπαιον Ἄργει τ’
εὐκλεᾶ δοῦναι λόγον· Ἐτεοκλέα δ’ αὖ· νῦν πόλεως
ὑπερμαχεῖς, νῦν καλλίνικος γενόμενος σκήπτρων κρατεῖς. τάδ’
ἠγόρευον παρακαλοῦντες ἐς μάχην. μάντεις δὲ μῆλ’ ἔσφαζον,
ἐμπύρους τ’ ἀκμὰς ῥήξεις τ’ ἐνώμων ὑγρότητ’ ἐναντίαν
ἄκραν τε λαμπάδ’, ἣ δυοῖν ὅρους ἔχει, νίκης τε σῆμα καὶ
τὸ τῶν ἡσσωμένων. ἀλλ’, εἴ τιν’ ἀλκὴν ἢ σοφοὺς ἔχεις
λόγους ἢ φίλτρ’ ἐπῳδῶν, στεῖχ’, ἐρήτυσον τέκνα δεινῆς
ἁμίλλης· ὡς ὁ κίνδυνος μέγας· κἄπαθλα δεινὰ δάκρυά σοι
γενήσεται δισσοῖν στερείσῃ τῇδ’ ἐν ἡμέρᾳ τέκνοιν. ὦ
τέκνον ἔξελθ’ Ἀντιγόνη δόμων πάρος· οὐκ ἐν χορείαις οὐδὲ
παρθενεύμασι νῦν σοι προχωρεῖ δαιμόνων κατάστασις, ἀλλ’ ἄνδρ’
ἀρίστω καὶ κασιγνήτω σέθεν ἐς θάνατον ἐκνεύοντε κωλῦσαί σε
δεῖ ξὺν μητρὶ τῇ σῇ μὴ πρὸς ἀλλήλοιν θανεῖν. τίν’, ὦ
τεκοῦσα μῆτερ, ἔκπληξιν νέαν φίλοις ἀυτεῖς τῶνδε δωμάτων
πάρος; ὦ θύγατερ, ἔρρει σῶν κασιγνήτων βίος. πῶς εἶπας;
αἰχμὴν ἐς μίαν καθέστατον. οἲ ’γώ, τί λέξεις, μῆτερ; οὐ
φίλ’, ἀλλ’ ἕπου. ποῖ, παρθενῶνας ἐκλιποῦσ’; ἀνὰ στρατόν.
αἰδούμεθ’ ὄχλον. οὐκ ἐν αἰσχύνῃ τὰ σά. δράσω δὲ δὴ τί;
συγγόνων λύσεις ἔριν. τί δρῶσα, μῆτερ; προσπίτνουσ’ ἐμοῦ
μέτα. ἡγοῦ σὺ πρὸς μεταίχμῑ· οὐ μελλητέον. ἔπειγ’ ἔπειγε,
θύγατερ· ὡς, ἢν μὲν φθάσω παῖδας πρὸ λόγχης, οὑμὸς ἐν
φάει βίος· θανοῦσι δ’ αὐτοῖς συνθανοῦσα κείσομαι. αἰαῖ
αἰαῖ, τρομερὰν φρίκᾳ τρομερὰν φρέν’ ἔχω· διὰ σάρκα δ’
ἐμὰν ἔλεος ἔλεος ἔμολε μα‐ τέρος δειλαίας. δίδυμα τέκεα
πότερος ἄρα πότερον αἱμάξει — ἰώ μοι πόνων, ἰὼ Ζεῦ, ἰὼ
γᾶ — ὁμογενῆ δέραν, ὁμογενῆ ψυχὰν δῑ ἀσπίδων, δῑ αἱμάτων;
τάλαιν’ ἐγὼ τάλαινα, πό‐ τερον ἄρα νέκυν ὀλόμενον ἰαχήσω;
φεῦ δᾶ φεῦ δᾶ, δίδυμοι θῆρες, φόνιαι ψυχαὶ δορὶ παλλόμεναι
πέσεα πέσεα δάῑ αὐ‐ τίχ’ αἱμάξετον. τάλανες, ὅ τι ποτὲ
μονομάχον ἐπὶ φρέν’ ἠλθέτην, βοᾷ βαρβάρῳ στενακτὰν ἰαχὰν
μελομέναν νεκροῖς δάκρυσι θρηνήσω. σχεδὸν τύχα πέλας φόνου·
κρινεῖ φάος τὸ μέλλον. ἄ‐ ποτμος ἄποτμος ὁ φόνος ἕνεκ’
Ἐρινύων. ἀλλὰ γὰρ Κρέοντα λεύσσω τόνδε δεῦρο συννεφῆ πρὸς
δόμους στείχοντα, παύσω τοὺς παρεστῶτας γόους. οἴμοι, τί
δράσω; πότερ’ ἐμαυτὸν ἢ πόλιν στένω δακρύσας, ἣν πέριξ
ἔχει νέφος [τοιοῦτον ὥστε δῑ Ἀχέροντος ἱέναι;] ἐμός τε
γὰρ παῖς γῆς ὄλωλ’ ὑπερθανών, τοὔνομα λαβὼν γενναῖον,
ἀνιαρὸν δ’ ἐμοί· ὃν ἄρτι κρημνῶν ἐκ δρακοντείων ἑλὼν
αὐτοσφαγῆ δύστηνος ἐκόμισ’ ἐν χεροῖν, βοᾷ δὲ δῶμα πᾶν·
ἐγὼ δ’ ἥκω μέτα γέρων ἀδελφὴν γραῖαν Ἰοκάστην, ὅπως
λούσῃ προθῆταί τ’ οὐκέτ’ ὄντα παῖδ’ ἐμόν. τοῖς γὰρ
θανοῦσι χρὴ τὸν οὐ τεθνηκότα τιμὰς διδόντα χθόνιον εὐσεβεῖν
θεόν. βέβηκ’ ἀδελφὴ σή, Κρέων, ἔξω δόμων κόρη τε μητρὸς
Ἀντιγόνη κοινῷ ποδί. ποῖ; κἀπὶ ποίαν συμφοράν; σήμαινέ
μοι. ἤκουσε τέκνα μονομάχῳ μέλλειν δορὶ ἐς ἀσπίδ’ ἥξειν
βασιλικῶν δόμων ὕπερ. πῶς φῄς; νέκυν τοι παιδὸς ἀγαπάζων
ἐμοῦ οὐκ ἐς τόδ’ ἦλθον ὥστε καὶ τάδ’ εἰδέναι. ἀλλ’
οἴχεται μὲν σὴ κασιγνήτη πάλαι· δοκῶ δ’ ἀγῶνα τὸν περὶ
ψυχῆς, Κρέον, ἤδη πεπρᾶχθαι παισὶ τοῖσιν Οἰδίπου. οἴμοι,
τὸ μὲν σημεῖον εἰσορῶ τόδε, σκυθρωπὸν ὄμμα καὶ πρόσωπον
ἀγγέλου στείχοντος, ὃς πᾶν ἀγγελεῖ τὸ δρώμενον. ὦ τάλας
ἐγώ, τίν’ εἴπω μῦθον ἢ τίνας γόους; οἰχόμεσθ’· οὐκ
εὐπροσώποις φροιμίοις ἄρχῃ λόγου. ὦ τάλας, δισσῶς ἀυτῶ·
μεγάλα γὰρ φέρω κακά. πρὸς πεπραγμένοισιν ἄλλοις πήμασιν.
λέγεις δὲ τί; οὐκέτ’ εἰσὶ σῆς ἀδελφῆς παῖδες ἐν φάει,
Κρέον. αἰαῖ· μεγάλα μοι θροεῖς πάθεα καὶ πόλει. ὦ δώματ’
εἰσηκούσατ’ Οἰδίπου τάδε παίδων ὁμοίαις συμφοραῖς ὀλωλότων;
ὥστ’ ἂν δακρῦσαί γ’, εἰ φρονοῦντ’ ἐτύγχανεν. οἴμοι
ξυμφορᾶς βαρυποτμωτάτας, [οἴμοι κακῶν δύστηνος· ὦ τάλας
ἐγώ.] εἰ καὶ τὰ πρὸς τούτοισί γ’ εἰδείης κακά. καὶ πῶς
γένοιτ’ ἂν τῶνδε δυσποτμώτερα; τέθνηκ’ ἀδελφὴ σὴ δυοῖν
παίδοιν μέτα. ἀνάγετ’ ἀνάγετε κωκυ‐ τόν, ἐπὶ κάρα τε
λευκοπήχεις κτύπους χεροῖν. ὦ τλῆμον, οἷον τέρμον’,
Ἰοκάστη, βίου γάμων τε τῶν σῶν Σφιγγὸς αἰνιγμοὺς ἔτλης.
πῶς καὶ πέπρακται διπτύχων παίδων φόνος ἀρᾶς τ’ ἀγώνισμ’
Οἰδίπου; σήμαινέ μοι. τὰ μὲν πρὸ πύργων εὐτυχήματα χθονὸς
οἶσθ’· οὐ μακρὰν γὰρ τειχέων περιπτυχαί. [ὥστ’ οὐχ ἅπαντά
σ’ εἰδέναι τὰ δρώμενα.] ἐπεὶ δὲ χαλκέοις σῶμ’ ἐκοσμήσανθ’
ὅπλοις οἱ τοῦ γέροντος Οἰδίπου νεανίαι, ἔστησαν ἐλθόντ’
ἐς μέσον μεταίχμιον [δισσὼ στρατηγὼ καὶ διπλὼ στρατηλάτα] ὡς
εἰς ἀγῶνα μονομάχου τ’ ἀλκὴν δορός. βλέψας δ’ ἐπ’ Ἄργος
ἧκε Πολυνείκης ἀράς· ὦ πότνῑ Ἥρα — σὸς γάρ εἰμ’, ἐπεὶ
γάμοις ἔζευξ’ Ἀδράστου παῖδα καὶ ναίω χθόνα — δός μοι
κτανεῖν ἀδελφόν, ἀντήρη δ’ ἐμὴν καθαιματῶσαι δεξιὰν
νικηφόρον· — [αἴσχιστον αἰτῶν στέφανον, ὁμογενῆ κτανεῖν.
πολλοῖς δ’ ἐπῄει δάκρυα τῆς τύχης ὅση, κἄβλεψαν ἀλλήλοισι
διαδόντες κόρας.] Ἐτεοκλέης δὲ Παλλάδος χρυσάσπιδος βλέψας
πρὸς οἶκον ηὔξατ’· ὦ Διὸς κόρη, δὸς ἔγχος ἡμῖν
καλλίνικον ἐκ χερὸς ἐς στέρν’ ἀδελφοῦ τῆσδ’ ἀπ’ ὠλένης
βαλεῖν κτανεῖν θ’ ὃς ἦλθε πατρίδα πορθήσων ἐμήν. ἐπεὶ δ’
ἀφείθη πυρσὸς ὣς Τυρσηνικῆς σάλπιγγος ἠχὴ σῆμα φοινίου
μάχης, ᾖξαν δράμημα δεινὸν ἀλλήλοις ἔπι· κάπροι δ’ ὅπως
θήγοντες ἀγρίαν γένυν ξυνῆψαν, ἀφρῷ διάβροχοι γενειάδας·
ᾖσσον δὲ λόγχαις· ἀλλ’ ὑφίζανον κύκλοις, ὅπως σίδηρος
ἐξολισθάνοι μάτην. εἰ δ’ ὄμμ’ ὑπερσχὸν ἴτυος ἅτερος
μάθοι, λόγχην ἐνώμα, στόματι προφθῆναι θέλων. ἀλλ’ εὖ
προσῆγον ἀσπίδων κεγχρώμασιν ὀφθαλμόν, ἀργὸν ὥστε γίγνεσθαι
δόρυ. πλείων δὲ τοῖς ὁρῶσιν ἐστάλασσ’ ἱδρὼς ἢ τοῖσι
δρῶσι, διὰ φίλων ὀρρωδίαν. Ἐτεοκλέης δὲ ποδὶ μεταψαίρων
πέτρον ἴχνους ὑπόδρομον, κῶλον ἐκτὸς ἀσπίδος τίθησι·
Πολυνείκης δ’ ἀπήντησεν δορί, πληγὴν σιδήρῳ παραδοθεῖσαν
εἰσιδών, κνήμην τε διεπέρασεν Ἀργεῖον δόρυ· στρατὸς δ’
ἀνηλάλαξε Δαναϊδῶν ἅπας. κἀν τῷδε μόχθῳ γυμνὸν ὦμον
εἰσιδὼν ὁ πρόσθε τρωθεὶς στέρνα Πολυνείκους βίᾳ διῆκε
λόγχην, κἀπέδωκεν ἡδονὰς Κάδμου πολίταις, ἀπὸ δ’ ἔθραυσ’
ἄκρον δόρυ. ἐς δ’ ἄπορον ἥκων δορὸς ἐπὶ σκέλος πάλιν
χωρεῖ, λαβὼν δ’ ἀφῆκε μάρμαρον πέτρον μέσον δ’ ἄκοντ’
ἔθραυσεν· ἐξ ἴσου δ’ Ἄρης ἦν, κάμακος ἀμφοῖν χεῖρ’
ἀπεστερημένοιν. ἔνθεν δὲ κώπας ἁρπάσαντε φασγάνων ἐς
ταὐτὸν ἧκον, συμβαλόντε δ’ ἀσπίδας πολὺν ταραγμὸν ἀμφιβάντ’
εἶχον μάχης. καί πως νοήσας Ἐτεοκλῆς τὸ Θεσσαλὸν ἐσήγαγεν
σόφισμ’ ὁμιλίᾳ χθονός. ἐξαλλαγεὶς γὰρ τοῦ παρεστῶτος πόνου,
λαιὸν μὲν ἐς τοὔπισθεν ἀμφέρει πόδα, πρόσω τὰ κοῖλα
γαστρὸς εὐλαβούμενος, προβὰς δὲ κῶλον δεξιὸν δῑ ὀμφαλοῦ
καθῆκεν ἔγχος σφονδύλοις τ’ ἐνήρμοσεν. ὁμοῦ δὲ κάμψας
πλευρὰ καὶ νηδὺν τάλας σὺν αἱματηραῖς σταγόσι Πολυνείκης
πίτνει. ὃ δ’, ὡς κρατῶν δὴ καὶ νενικηκὼς μάχῃ, ξίφος δικὼν
ἐς γαῖαν ἐσκύλευέ νιν τὸν νοῦν πρὸς αὑτὸν οὐκ ἔχων,
ἐκεῖσε δέ. ὃ καί νιν ἔσφηλ’· ἔτι γὰρ ἐμπνέων βραχύ,
σῴζων σίδηρον ἐν λυγρῷ πεσήματι, μόλις μέν, ἐξέτεινε δ’
εἰς ἧπαρ ξίφος. Ἐτεοκλέους ὁ πρόσθε Πολυνείκης πεσών. γαῖαν
δ’ ὀδὰξ ἑλόντες ἀλλήλων πέλας πίπτουσιν ἄμφω κοὐ διώρισαν
κράτος. φεῦ φεῦ, κακῶν σῶν, Οἰδίπου, σ’ ὅσον στένω· τὰς
σὰς δ’ ἀρὰς ἔοικεν ἐκπλῆσαι θεός. ἄκουε δή νυν καὶ τὰ
πρὸς τούτοις κακά. ἐπεὶ τέκνω πεσόντ’ ἐλειπέτην βίον, ἐν
τῷδε μήτηρ ἡ τάλαινα προσπίτνει σὺν παρθένῳ τε καὶ
προθυμίᾳ ποδός. τετρωμένους δ’ ἰδοῦσα καιρίους σφαγὰς
ᾤμωξεν· ὦ τέκν’, ὑστέρα βοηδρόμος πάρειμι. προσπίτνουσα δ’
ἐν μέρει τέκνα ἔκλαῑ, ἐθρήνει, τὸν πολὺν μαστῶν πόνον
στένουσ’, ἀδελφή θ’ ἡ παρασπίζουσ’ ὁμοῦ· ὦ γηροβοσκὼ
μητρός, ὦ γάμους ἐμοὺς προδόντ’ ἀδελφὼ φιλτάτω. στέρνων δ’
ἄπο φύσημ’ ἀνεὶς δύσθνητον Ἐτεοκλῆς ἄναξ ἤκουσε μητρός,
κἀπιθεὶς ὑγρὰν χέρα φωνὴν μὲν οὐκ ἀφῆκεν, ὀμμάτων δ’ ἄπο
προσεῖπε δακρύοις, ὥστε σημῆναι φίλα. ὃ δ’ ἦν ἔτ’
ἔμπνους, πρὸς κασιγνήτην δ’ ἰδὼν γραῖάν τε μητέρ’ εἶπε
Πολυνείκης τάδε· Ἀπωλόμεσθα, μῆτερ· οἰκτίρω δὲ σὲ καὶ τήνδ’
ἀδελφὴν καὶ κασίγνητον νεκρόν. φίλος γὰρ ἐχθρὸς ἐγένετ’,
ἀλλ’ ὅμως φίλος. θάψον δέ μ’, ὦ τεκοῦσα, καὶ σύ, σύγγονε,
ἐν γῇ πατρῴᾳ, καὶ πόλιν θυμουμένην παρηγορεῖτον, ὡς
τοσόνδε γοῦν τύχω χθονὸς πατρῴας, κεἰ δόμους ἀπώλεσα.
ξυνάρμοσον δὲ βλέφαρά μου τῇ σῇ χερί, μῆτερ — τίθησι δ’
αὐτὸς ὀμμάτων ἔπι — καὶ χαίρετ’· ἤδη γάρ με περιβάλλει
σκότος. ἄμφω δ’ ἅμ’ ἐξέπνευσαν ἄθλιον βίον. μήτηρ δ’,
ὅπως ἐσεῖδε τήνδε συμφοράν, ὑπερπαθήσασ’, ἥρπασ’ ἐκ νεκρῶν
ξίφος κἄπραξε δεινά· διὰ μέσου γὰρ αὐχένος ὠθεῖ σίδηρον,
ἐν δὲ τοῖσι φιλτάτοις θανοῦσα κεῖται περιβαλοῦσ’ ἀμφοῖν
χέρας. ἀνῇξε δ’ ὀρθὸς λαὸς εἰς ἔριν λόγων, ἡμεῖς μὲν ὡς
νικῶντα δεσπότην ἐμόν, οἳ δ’ ὡς ἐκεῖνον. ἦν δ’ ἔρις
στρατηλάταις, οἳ μὲν πατάξαι πρόσθε Πολυνείκη δορί, οἳ δ’
ὡς θανόντων οὐδαμοῦ νίκη πέλοι. κἀν τῷδ’ ὑπεξῆλθ’
Ἀντιγόνη στρατοῦ δίχα. οἳ δ’ εἰς ὅπλ’ ᾖσσον· εὖ δέ πως
προμηθίᾳ καθῆστο Κάδμου λαὸς ἀσπίδων ἔπι· κἄφθημεν οὔπω
τεύχεσιν πεφραγμένον Ἀργεῖον ἐσπεσόντες ἐξαίφνης στρατόν.
κοὐδεὶς ὑπέστη, πεδία δ’ ἐξεπίμπλασαν φεύγοντες, ἔρρει δ’
αἷμα μυρίων νεκρῶν λόγχαις πιτνόντων. ὡς δ’ ἐνικῶμεν μάχῃ,
οἳ μὲν Διὸς τροπαῖον ἵστασαν βρέτας, οἳ δ’ ἀσπίδας
συλῶντες Ἀργείων νεκρῶν σκυλεύματ’ εἴσω τειχέων ἐπέμπομεν.
ἄλλοι δὲ τοὺς θανόντας Ἀντιγόνης μέτα νεκροὺς φέρουσιν
ἐνθάδ’ οἰκτίσαι φίλοις. πόλει δ’ ἀγῶνες οἳ μὲν
εὐτυχέστατοι τῇδ’ ἐξέβησαν, οἳ δὲ δυστυχέστατοι. οὐκ εἰς
ἀκοὰς ἔτι δυστυχία δώματος ἥκει· πάρα γὰρ λεύσσειν πτώματα
νεκρῶν τρισσῶν ἤδη τάδε πρὸς μελάθροις κοινῷ θανάτῳ
σκοτίαν αἰῶνα λαχόντων. οὐ προκαλυπτομένα βοτρυχώδεος ἁβρὰ
παρηίδος οὐδ’ ὑπὸ παρθενί‐ ας τὸν ὑπὸ βλεφάροις φοίνικ’,
ἐρύθημα προσώπου, αἰδομένα φέρομαι βάκχα νεκύ‐ ων, κράδεμνα
δικοῦσα κόμας ἀπ’ ἐ‐ μᾶς, στολίδος κροκόεσσαν ἀνεῖσα τρυφάν,
ἁγεμόνευμα νεκροῖσι πολύστονον. αἰαῖ, ἰώ μοι. ὦ Πολύνεικες,
ἔφυς ἄρ’ ἐπώνυμος· ὤμοι μοι, Θῆβαι· σὰ δ’ ἔρις — οὐκ
ἔρις, ἀλλὰ φόνῳ φόνος — Οἰδιπόδα δόμον ὤλεσε κρανθεῖσ’
αἵματι δεινῷ, αἵματι λυγρῷ. τίνα προσῳδὸν ἢ τίνα
μουσοπόλον στοναχὰν ἐπὶ δάκρυσι δάκρυσιν, ὦ δόμος, ὦ
δόμος, ἀγκαλέσωμαι, τρισσὰ φέρουσα τάδ’ αἵματα σύγγονα,
ματέρα καὶ τέκνα, χάρματ’ Ἐρινύος; ἃ δόμον Οἰδιπόδα πρόπαν
ὤλεσε, τᾶς ἀγρίας ὅτε δυσξυνέτου ξυνετὸν μέλος ἔγνω
Σφιγγὸς ἀοιδοῦ σῶμα φονεύσας. ἰώ μοί μοι, πάτερ, τίς Ἑλλὰς
ἢ βάρβαρος ἢ τῶν προπάροιθ’ εὐγενετᾶν ἕτερος ἔτλα κακῶν
τοσῶνδ’ αἵματος ἁμερίου τοιάδ’ ἄχεα φανερά; τάλαιν’, ὡς
ἐλελίζει — τίς ἄρ’ ὄρνις, ἢ δρυὸς ἢ ἐλάτας ἀκροκόμοις
ἀμφὶ κλάδοις ἑζομένα, μονομάτορσιν ὀδυρμοῖς ἐμοῖς ἄχεσι
συνῳδός; αἴλινον αἰάγμασιν ἃ τοῖσδε προκλαίω μονάδ’ αἰ‐
ῶνα διάξουσα τὸν αἰεὶ χρόνον ἐν λειβομένοισιν δάκρυσιν
[ἰαχήσω]. τίν’ ἐπὶ πρῶτον ἀπὸ χαί‐ τας σπαραγμοῖς ἀπαρχὰς
βάλω; ματρὸς ἐμᾶς ἢ διδύμοι‐ σι γάλακτος παρὰ μαστοῖς ἢ
πρὸς ἀδελ‐ φῶν οὐλόμεν’ αἰκίσματα νεκρῶν; ὀτοτοτοῖ λεῖπε
σοὺς δόμους, ἀλαὸν ὄμμα φέρων, πάτερ γεραιέ, δεῖξον,
Οἰδιπόδα, σὸν αἰῶνα μέλεον, ὃς † ἐπὶ δώμασιν ἀέριον
σκότον ὄμμασι † σοῖσι βαλὼν ἕλκεις μακρόπνουν ζόαν. κλύεις,
ὦ κατ’ αὐλὰν ἀλαίνων γεραιὸν πόδ’ ἢ δεμνίοις δύ‐ στανος
ἰαύων; τί μ’, ὦ παρθένε, βακτρεύμασι τυφλοῦ ποδὸς ἐξάγαγες
ἐς φῶς λεχήρη σκοτίων ἐκ θαλάμων οἰκ‐ τροτάτοισιν δακρύοισιν,
πολιὸν αἰθέρος ἀφανὲς εἴδωλον ἢ νέκυν ἔνερθεν ἢ πτανὸν
ὄνειρον; δυστυχὲς ἀγγελίας ἔπος οἴσῃ, πάτερ, οὐκέτι σοι
τέκνα λεύσσει φάος οὐδ’ ἄλοχος, παραβάκτροις ἃ πόδα σὸν
τυφλόπουν θεραπεύμασιν αἰὲν ἐμόχθει, <ὦ> πάτερ, ὤμοι.
ὤμοι ἐμῶν παθέων· πάρα γὰρ στενάχειν τάδ’, ἀυτεῖν. τρισσαὶ
ψυχαί· ποίᾳ μοίρᾳ πῶς ἔλιπον φάος; ὦ τέκνον, αὔδα. οὐκ
ἐπ’ ὀνείδεσιν οὐδ’ ἐπιχάρμασιν, ἀλλ’ ὀδύναισι λέγω· σὸς
ἀλάστωρ ξίφεσιν βρίθων καὶ πυρὶ καὶ σχετλίαισι μάχαις ἐπὶ
παῖδας ἔβα σούς, ὦ πάτερ, ὤ μοι. αἰαῖ. τί τάδε
καταστένεις, τέκνα. δῑ ὀδύνας ἔβας· εἰ δὲ τέθριππά γ’ ἔθ’
ἅρματα λεύσσων ἀελίου τάδε σώματα νεκρῶν ὄμματος αὐγαῖς
σαῖς ἐπενώμας — τῶν μὲν ἐμῶν τεκέων φανερὸν κακόν· ἁ δὲ
τάλαιν’ ἄλοχος τίνι μοι, τέκνον, ὤλετο μοίρᾳ; δάκρυα γοερὰ
φανερὰ πᾶσι τιθεμένα, τέκεσι μαστὸν ἔφερεν ἔφερεν ἱκέτις
ἱκέτιν ὀρομένα. ηὗρε δ’ ἐν Ἠλέκτραισι πύλαις τέκνα
λωτοτρόφον κατὰ λείμακα λόγχαις, κοινὸν ἐνυάλιον, μάτηρ,
ὥστε λέοντας ἐναύλους, μαρναμένους ἐπὶ τραύμασιν, αἵματος
ἤδη ψυχρὰν λοιβὰν φονίαν, ἃν ἔλαχ’ Ἅιδας, ὤπασε δ’
Ἄρης· χαλκόκροτον δὲ λαβοῦσα νεκρῶν πάρα φάσγανον εἴσω
σαρκὸς ἔβαψεν, ἄχει δὲ τέκνων ἔπεσ’ ἀμφὶ τέκνοισι. πάντα
δ’ ἐν ἄματι τῷδε συνάγαγεν, ὦ πάτερ, ἁμετέροισι δόμοισιν
ἄχη θεὸς ὃς τάδε τελευτᾷ. πολλῶν κακῶν κατῆρξεν Οἰδίπου
δόμοις τόδ’ ἦμαρ· εἴη δ’ εὐτυχέστερος βίος. οἴκτων μὲν
ἤδη λήγεθ’, ὡς ὥρα τάφου μνήμην τίθεσθαι· τόνδε δ’,
Οἰδίπου, λόγον ἄκουσον· ἀρχὰς τῆσδε γῆς ἔδωκέ μοι
Ἐτεοκλέης παῖς σός, γάμων φερνὰς διδοὺς Αἵμονι κόρης τε
λέκτρον Ἀντιγόνης σέθεν. οὐκ οὖν σ’ ἐάσω τήνδε γῆν οἰκεῖν
ἔτι· σαφῶς γὰρ εἶπε Τειρεσίας οὐ μή ποτε σοῦ τήνδε γῆν
οἰκοῦντος εὖ πράξειν πόλιν. ἀλλ’ ἐκκομίζου. καὶ τάδ’ οὐχ
ὕβρει λέγω οὐδ’ ἐχθρὸς ὢν σός, διὰ δὲ τοὺς ἀλάστορας
τοὺς σοὺς δεδοικὼς μή τι γῆ πάθῃ κακόν. ὦ μοῖρ’, ἀπ’
ἀρχῆς ὥς μ’ ἔφυσας ἄθλιον καὶ τλήμον’, εἴ τις ἄλλος
ἀνθρώπων ἔφυ· ὃν καὶ πρὶν ἐς φῶς μητρὸς ἐκ γονῆς μολεῖν,
ἄγονον Ἀπόλλων Λαΐῳ μ’ ἐθέσπισεν φονέα γενέσθαι πατρός·
ὦ τάλας ἐγώ. ἐπεὶ δ’ ἐγενόμην, αὖθις ὁ σπείρας πατὴρ
κτείνει με νομίσας πολέμιον πεφυκέναι· χρῆν γὰρ θανεῖν νιν ἐξ
ἐμοῦ· πέμπει δέ με μαστὸν ποθοῦντα θηρσὶν ἄθλιον βοράν· οὗ
σῳζόμεσθα — Ταρτάρου γὰρ ὤφελεν ἐλθεῖν Κιθαιρὼν εἰς ἄβυσσα
χάσματα, ὅς μ’ οὐ διώλεσ’, ἀλλὰ . . . . . . . . . . .
δουλεῦσαί τέ μοι δαίμων ἔδωκε Πόλυβον ἀμφὶ δεσπότην. κτανὼν
δ’ ἐμαυτοῦ πατέρ’ ὁ δυσδαίμων ἐγὼ ἐς μητρὸς ἦλθον τῆς
ταλαιπώρου λέχος, παῖδάς τ’ ἀδελφοὺς ἔτεκον, οὓς ἀπώλεσα,
ἀρὰς παραλαβὼν Λαΐου καὶ παισὶ δούς. οὐ γὰρ τοσοῦτον
ἀσύνετος πέφυκ’ ἐγὼ ὥστ’ εἰς ἔμ’ ὄμματ’ ἔς τ’ ἐμῶν
παίδων βίον ἄνευ θεῶν του ταῦτ’ ἐμηχανησάμην. εἶἑν· τί
δράσω δῆθ’ ὁ δυσδαίμων ἐγώ; τίς ἡγεμών μοι ποδὸς ὁμαρτήσει
τυφλοῦ; ἥδ’ ἡ θανοῦσα; ζῶσά γ’ ἂν σάφ’ οἶδ’ ὅτι. ἀλλ’
εὔτεκνος ξυνωρίς; ἀλλ’ οὐκ ἔστι μοι. ἀλλ’ ἔτι νεάζων
αὐτὸς εὕροιμ’ ἂν βίον; πόθεν; τί μ’ ἄρδην ὧδ’
ἀποκτείνεις, Κρέον; ἀποκτενεῖς γάρ, εἴ με γῆς ἔξω βαλεῖς.
οὐ μὴν ἑλίξας γ’ ἀμφὶ σὸν χεῖρας γόνυ κακὸς φανοῦμαι· τὸ
γὰρ ἐμόν ποτ’ εὐγενὲς οὐκ ἂν προδοίην, οὐδέ περ πράσσων
κακῶς. σοί τ’ εὖ λέλεκται γόνατα μὴ χρῴζειν ἐμά, ἐγὼ δὲ
ναίειν σ’ οὐκ ἐάσαιμ’ ἂν χθόνα. νεκρῶν δὲ τῶνδε τὸν μὲν
ἐς δόμους χρεὼν ἤδη κομίζειν, τόνδε δ’, ὃς πέρσων πόλιν
πατρίδα σὺν ἄλλοις ἦλθε, Πολυνείκους νέκυν ἐκβάλετ’
ἄθαπτον τῆσδ’ ὅρων ἔξω χθονός. κηρύξεται δὲ πᾶσι Καδμείοις
τάδε· ὃς ἂν νεκρὸν τόνδ’ ἢ καταστέφων ἁλῷ ἢ γῇ
καλύπτων, θάνατον ἀνταλλάξεται. [ἐᾶν δ’ ἄκλαυτον, ἄταφον,
οἰωνοῖς βοράν.] σὺ δ’ ἐκλιποῦσα τριπτύχους θρήνους νεκρῶν
κόμιζε σαυτήν, Ἀντιγόνη, δόμων ἔσω καὶ παρθενεύου τὴν
ἰοῦσαν ἡμέραν μένουσ’, ἐν ᾗ σε λέκτρον Αἵμονος μένει. ὦ
πάτερ, ἐν οἵοις κείμεθ’ ἄθλιοι κακοῖς. ὥς σε στενάζω τῶν
τεθνηκότων πλέον· οὐ γὰρ τὸ μέν σοι βαρὺ κακῶν, τὸ δ’ οὐ
βαρύ, ἀλλ’ εἰς ἅπαντα δυστυχὴς ἔφυς, πάτερ. ἀτὰρ σ’ ἐρωτῶ
τὸν νεωστὶ κοίρανον· τί τόνδ’ ὑβρίζεις πατέρ’ ἀποστέλλων
χθονός; τί θεσμοποιεῖς ἐπὶ ταλαιπώρῳ νεκρῷ; Ἐτεοκλέους
βουλεύματ’, οὐχ ἡμῶν, τάδε. ἄφρονά γε, καὶ σὺ μῶρος ὃς
ἐπίθου τάδε. πῶς; τἀντεταλμέν’ οὐ δίκαιον ἐκπονεῖν; οὔκ,
ἢν πονηρά γ’ ᾖ κακῶς τ’ εἰρημένα. τί δ’; οὐ δικαίως ὅδε
κυσὶν δοθήσεται; οὐκ ἔννομον γὰρ τὴν δίκην πράσσεσθέ νιν.
εἴπερ γε πόλεως ἐχθρὸς ἦν οὐκ ἐχθρὸς ὤν. οὐκοῦν ἔδωκε
τῇ τύχῃ τὸν δαίμονα. καὶ τῷ τάφῳ νυν τὴν δίκην
παρασχέτω. τί πλημμελήσας, τὸ μέρος εἰ μετῆλθε γῆς; ἄταφος
ὅδ’ ἁνήρ, ὡς μάθῃς, γενήσεται. ἐγώ σφε θάψω, κἂν
ἀπεννέπῃ πόλις. σαυτὴν ἄρ’ ἐγγὺς τῷδε συνθάψεις νεκρῷ.
ἀλλ’ εὐκλεές τοι δύο φίλω κεῖσθαι πέλας. λάζυσθε τήνδε κἀς
δόμους κομίζετε. οὐ δῆτ’, ἐπεὶ τοῦδ’ οὐ μεθήσομαι νεκροῦ.
ἔκριν’ ὁ δαίμων, παρθέν’, οὐχ ἃ σοὶ δοκεῖ. κἀκεῖνο
κέκριται, μὴ ἐφυβρίζεσθαι νεκρούς. ὡς οὔτις ἀμφὶ τῷδ’
ὑγρὰν θήσει κόνιν. ναὶ πρός σε τῆσδε μητρὸς Ἰοκάστης,
Κρέον. μάταια μοχθεῖς· οὐ γὰρ ἂν τύχοις τάδε. σὺ δ’ ἀλλὰ
νεκρῷ λουτρὰ περιβαλεῖν μ’ ἔα. ἓν τοῦτ’ ἂν εἴη τῶν
ἀπορρήτων πόλει. ἀλλ’ ἀμφὶ τραύματ’ ἄγρια τελαμῶνας βαλεῖν.
οὐκ ἔσθ’ ὅπως σὺ τόνδε τιμήσεις νέκυν. ὦ φίλτατ’, ἀλλὰ
στόμα γε σὸν προσπτύξομαι. οὐ μὴ ἐς γάμους σοὺς συμφορὰν
κτήσῃ γόοις. ἦ γὰρ γαμοῦμαι ζῶσα παιδὶ σῷ ποτε; πολλή σ’
ἀνάγκη· ποῖ γὰρ ἐκφεύξῃ λέχος; νὺξ ἆρ’ ἐκείνη Δαναΐδων
μ’ ἕξει μίαν. εἶδες τὸ τόλμημ’ οἷον ἐξωνείδισεν; ἴστω
σίδηρος ὅρκιόν τέ μοι ξίφος. τί δ’ ἐκπροθυμῇ τῶνδ’
ἀπηλλάχθαι γάμων; συμφεύξομαι τῷδ’ ἀθλιωτάτῳ πατρί.
γενναιότης σοι, μωρία δ’ ἔνεστί τις. καὶ ξυνθανοῦμαί γ’, ὡς
μάθῃς περαιτέρω. ἴθ’, οὐ φονεύσεις παῖδ’ ἐμόν, λίπε χθόνα.
ὦ θύγατερ, αἰνῶ μέν σε τῆς προθυμίας. ἀλλ’ εἰ γαμοίμην, σὺ
δὲ μόνος φεύγοις, πάτερ; μέν’ εὐτυχοῦσα, τἄμ’ ἐγὼ στέρξω
κακά. καὶ τίς σε τυφλὸν ὄντα θεραπεύσει, πάτερ; πεσὼν ὅπου
μοι μοῖρα κείσομαι πέδῳ. ὁ δ’ Οἰδίπους ποῦ καὶ τὰ κλείν’
αἰνίγματα; ὄλωλ’· ἓν ἦμάρ μ’ ὤλβισ’, ἓν δ’ ἀπώλεσεν.
οὔκουν μετασχεῖν κἀμὲ δεῖ τῶν σῶν κακῶν; αἰσχρὰ φυγὴ
θυγατρὶ σὺν τυφλῷ πατρί. οὔ, σωφρονούσῃ γ’, ἀλλὰ γενναία,
πάτερ. προσάγαγέ νύν με, μητρὸς ὡς ψαύσω σέθεν. ἰδού,
γεραιᾶς φιλτάτης ψαῦσον χερί. ὦ μῆτερ, ὦ ξυνάορ’
ἀθλιωτάτη. οἰκτρὰ πρόκειται, πάντ’ ἔχουσ’ ὁμοῦ κακά.
Ἐτεοκλέους δὲ πτῶμα Πολυνείκους τε ποῦ; τώδ’ ἐκτάδην σοι
κεῖσθον ἀλλήλοιν πέλας. πρόσθες τυφλὴν χεῖρ’ ἐπὶ πρόσωπα
δυστυχῆ. ἰδού, θανόντων σῶν τέκνων ἅπτου χερί. ὦ φίλα
πεσήματ’ ἄθλῑ ἀθλίου πατρός. ὦ φίλτατον δῆτ’ ὄνομα
Πολυνείκους ἐμοί. νῦν χρησμός, ὦ παῖ, Λοξίου περαίνεται. ὁ
ποῖος; ἀλλ’ ἦ πρὸς κακοῖς ἐρεῖς κακά; ἐν ταῖς Ἀθήναις
κατθανεῖν μ’ ἀλώμενον. ποῦ; τίς σε πύργος Ἀτθίδος
προσδέξεται; ἱερὸς Κολωνός, δώμαθ’ ἱππίου θεοῦ. ἀλλ’ εἶα,
τυφλῷ τῷδ’ ὑπηρέτει πατρί, ἐπεὶ προθυμῇ τῆσδε κοινοῦσθαι
φυγῆς. ἴθ’ ἐς φυγὰν τάλαιναν· ὄρεγε χέρα φίλαν, πάτερ
γεραιέ, πομπίμαν ἔχων ἔμ’ ὥστε ναυσίπομπον αὔραν. <ἰδοὺ>
ἰδού, πορεύομαι· τέκνον, σύ μοι ποδαγὸς ἀθλία γενοῦ.
γενόμεθα γενόμεθ’, ἄθλιαί γε δῆτα Θηβαιᾶν μάλιστα παρθένων.
πόθι γεραιὸν ἴχνος τίθημι; βάκτρα πρόσφερ’, ὦ τέκνον. τᾷδε
τᾷδε βᾶθί μοι, τᾷδε τᾷδε πόδα τιθείς, ὥστ’ ὄνειρον
ἰσχύν. ἰὼ ἰώ, δυστυχεστάτας φυγὰς ἐλαύνων τὸν γέροντά μ’
ἐκ πάτρας. ἰὼ ἰώ, δεινὰ δείν’ ἐγὼ τλάς. τί τλάς; τί
τλάς; οὐχ ὁρᾷ Δίκα κακούς, οὐδ’ ἀμείβεται βροτῶν
ἀσυνεσίας. ὅδ’ εἰμὶ μοῦσαν ὃς ἐπὶ καλ‐ λίνικον οὐράνιον
ἔβαν <μειξο>παρθένου κόρας αἴνιγμ’ ἀσύνετον εὑρών. Σφιγγὸς
ἀναφέρεις ὄνειδος. ἄπαγε τὰ πάρος εὐτυχήματ’ αὐδῶν. τάδε
σ’ ἐπέμενε μέλεα πάθεα φυγάδα πατρίδος ἄπο γενόμενον, ὦ
πάτερ, θανεῖν που. ποθεινὰ δάκρυα παρὰ φίλαισι παρθένοις
λιποῦσ’ ἄπειμι πατρίδος ἀποπρὸ γαίας ἀπαρθένευτ’ ἀλωμένα.
φεῦ τὸ χρήσιμον φρενῶν ἐς πατρός γε συμφορὰς εὐκλεᾶ με
θήσει· τάλαιν’ ἐγὼ <σῶν> συγγόνου θ’ ὑβρισμάτων, ὃς ἐκ
δόμων νέκυς ἄθαπτος οἴχεται μέλεος, ὅν, εἴ με καὶ θανεῖν,
πάτερ, χρεών, σκότια γᾷ καλύψω. πρὸς ἥλικας φάνηθι σάς.
ἅλις ὀδυρμάτων ἐμῶν. σὺ δ’ ἀμφὶ βωμίους λιτὰς — κόρον
ἔχουσ’ ἐμῶν κακῶν. ἴθ’ ἀλλὰ Βρόμιος ἵνα τε σηκὸς ἄβατος
ὄρεσι μαινάδων. Καδμείαν ᾧ νεβρίδα στολιδωσαμένα ποτ’ ἐγὼ
Σεμέλας θίασον ἱερὸν ὄρεσιν ἀνεχόρευσα, χάριν ἀχάριτον ἐς
θεοὺς διδοῦσα; ὦ πάτρας κλεινῆς πολῖται, λεύσσετ’, Οἰδίπους
ὅδε, ὃς τὰ κλείν’ αἰνίγματ’ ἔγνω καὶ μέγιστος ἦν ἀνήρ,
ὃς μόνος Σφιγγὸς κατέσχον τῆς μιαιφόνου κράτη, νῦν ἄτιμος
αὐτὸς οἰκτρὸς ἐξελαύνομαι χθονός. ἀλλὰ γὰρ τί ταῦτα θρηνῶ
καὶ μάτην ὀδύρομαι; τὰς γὰρ ἐκ θεῶν ἀνάγκας θνητὸν ὄντα
δεῖ φέρειν. ὦ μέγα σεμνὴ Νίκη, τὸν ἐμὸν βίοτον κατέχοις
καὶ μὴ λήγοις στεφανοῦσα.