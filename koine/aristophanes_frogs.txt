Εἴπω τι τῶν εἰωθότων ὦ δέσποτα, ἐφ’ οἷς ἀεὶ γελῶσιν οἱ
θεώμενοι; νὴ τὸν Δί’ ὅ τι Βούλει γε, πλὴν ‘πιέζομαι,’ τοῦτο
δὲ φύλαξαι· πάνυ γάρ ἐστ’ ἤδη χολή. μηδ’ ἕτερον ἀστεῖόν
τι; πλήν γ’ ‘ὡς θλίβομαι.’ τί δαί; τὸ πάνυ γέλοιον εἴπω; νὴ
Δία θαρρῶν γε· μόνον ἐκεῖν’ ὅπως μὴ ’ρεῖς, τὸ τί;
μεταβαλλόμενος τἀνάφορον ὅτι ‘χεζητιᾷς.’ μηδ’ ὅτι τοσοῦτον
ἄχθος ἐπ’ ἐμαυτῷ φέρων, εἰ μὴ καθαιρήσει τις,
ἀποπαρδήσομαι; μὴ δῆθ’, ἱκετεύω, πλήν γ’ ὅταν μέλλω
’ξεμεῖν. τί δῆτ’ ἔδει με ταῦτα τὰ σκεύη φέρειν, εἴπερ
ποιήσω μηδὲν ὧνπερ Φρύνιχος εἴωθε ποιεῖν καὶ Λύκις
κἀμειψίας; μή νυν ποιήσῃς· ὡς ἐγὼ θεώμενος, ὅταν τι τούτων
τῶν σοφισμάτων ἴδω, πλεῖν ἢ ’νιαυτῷ πρεσβύτερος ἀπέρχομαι.
ὢ τρισκακοδαίμων ἄρ’ ὁ τράχηλος οὑτοσί, ὅτι θλίβεται μέν,
τὸ δὲ γέλοιον οὐκ ἐρεῖ. εἶτ’ οὐχ ὕβρις ταῦτ’ ἐστὶ καὶ
πολλὴ τρυφή, ὅτ’ ἐγὼ μὲν ὢν Διόνυσος υἱὸς Σταμνίου
αὐτὸς βαδίζω καὶ πονῶ, τοῦτον δ’ ὀχῶ, ἵνα μὴ ταλαιπωροῖτο
μηδ’ ἄχθος φέροι; οὐ γὰρ φέρω ’γώ; πῶς φέρεις γὰρ ὅς γ’
ὀχεῖ; φέρων γε ταυτί. τίνα τρόπον; Βαρέως πάνυ. οὔκουν τὸ
Βάρος τοῦθ’ ὃ σὺ φέρεις ὄνος φέρει; οὐ δῆθ’ ὅ γ’ ἔχω
’γὼ καὶ φέρω μὰ τὸν Δί’ οὔ. πῶς γὰρ φέρεις, ὅς γ’ αὐτὸς
ὑφ’ ἑτέρου φέρει; οὐκ οἶδ’· ὁ δ’ ὦμος οὑτοσὶ πιέζεται.
σὺ δ’ οὖν ἐπειδὴ τὸν ὄνον οὐ φῄς σ’ ὠφελεῖν, ἐν τῷ
μέρει σὺ τὸν ὄνον ἀράμενος φέρε. οἴμοι κακοδαίμων· τί γὰρ
ἐγὼ οὐκ ἐναυμάχουν; ἦ τἄν σε κωκύειν ἂν ἐκέλευον μακρά.
κατάβα πανοῦργε. καὶ γὰρ ἐγγὺς τῆς θύρας ἤδη βαδίζων εἰμὶ
τῆσδ’, οἷ πρῶτά με ἔδει τραπέσθαι. παιδίον, παῖ, ἠμί,
παῖ. τίς τὴν θύραν ἐπάταξεν; ὡς κενταυρικῶς ἐνήλαθ’ ὅστις·
εἰπέ μοι τουτὶ τί ἦν; ὁ παῖς. τί ἔστιν; οὐκ ἐνεθυμήθης;
τὸ τί; ὡς σφόδρα μ’ ἔδεισε. νὴ Δία μὴ μαίνοιό γε. οὔ τοι
μὰ τὴν Δήμητρα δύναμαι μὴ γελᾶν· καίτοι δάκνω γ’ ἐμαυτόν·
ἀλλ’ ὅμως γελῶ. ὦ δαιμόνιε πρόσελθε· δέομαι γάρ τί σου.
ἀλλ’ οὐχ οἷός τ’ εἴμ’ ἀποσοβῆσαι τὸν γέλων ὁρῶν λεοντῆν
ἐπὶ κροκωτῷ κειμένην. τίς ὁ νοῦς; τί κόθορνος καὶ ῥόπαλον
ξυνηλθέτην; ποῖ γῆς ἀπεδήμεις; ἐπεβάτευον Κλεισθένει‐
κἀναυμάχησας; καὶ κατεδύσαμέν γε ναῦς τῶν πολεμίων ἢ δώδεκ’
ἢ τρεῖς καὶ δέκα. σφώ; νὴ τὸν Ἀπόλλω. κᾆτ’ ἔγωγ’
ἐξηγρόμην. καὶ δῆτ’ ἐπὶ τῆς νεὼς ἀναγιγνώσκοντί μοι τὴν
Ἀνδρομέδαν πρὸς ἐμαυτὸν ἐξαίφνης πόθος τὴν καρδίαν ἐπάταξε
πῶς οἴει σφόδρα. πόθος; πόσος τις; μικρὸς ἡλίκος Μόλων.
γυναικός; οὐ δῆτ’. ἀλλὰ παιδός; οὐδαμῶς. ἀλλ’ ἀνδρός;
ἀπαπαί. ξυνεγένου τῷ Κλεισθένει; μὴ σκῶπτέ μ’ ὦδέλφ’· οὐ
γὰρ ἀλλ’ ἔχω κακῶς· τοιοῦτος ἵμερός με διαλυμαίνεται.
ποῖός τις ὦδελφίδιον; οὐκ ἔχω φράσαι. ὅμως γε μέντοι σοι
δῑ αἰνιγμῶν ἐρῶ. ἤδη ποτ’ ἐπεθύμησας ἐξαίφνης ἔτνους;
ἔτνους; βαβαιάξ, μυριάκις γ’ ἐν τῷ βίῳ. ἆρ’ ἐκδιδάσκω τὸ
σαφὲς ἢ ’τέρᾳ φράσω; μὴ δῆτα περὶ ἔτνους γε· πάνυ γὰρ
μανθάνω. τοιουτοσὶ τοίνυν με δαρδάπτει πόθος Εὐριπίδου. καὶ
ταῦτα τοῦ τεθνηκότος; κοὐδείς γέ μ’ ἂν πείσειεν ἀνθρώπων
τὸ μὴ οὐκ ἐλθεῖν ἐπ’ ἐκεῖνον. πότερον εἰς Ἅιδου κάτω;
καὶ νὴ Δί’ εἴ τί γ’ ἔστιν ἔτι κατωτέρω. τί βουλόμενος;
δέομαι ποιητοῦ δεξιοῦ. οἱ μὲν γὰρ οὐκέτ’ εἰσίν, οἱ δ’
ὄντες κακοί. τί δ’; οὐκ Ἰοφῶν ζῇ; τοῦτο γάρ τοι καὶ μόνον
ἔτ’ ἐστὶ λοιπὸν ἀγαθόν, εἰ καὶ τοῦτ’ ἄρα· οὐ γὰρ σάφ’
οἶδ’ οὐδ’ αὐτὸ τοῦθ’ ὅπως ἔχει. εἶτ’ οὐχὶ Σοφοκλέα
πρότερον Εὐριπίδου μέλλεις ἀναγαγεῖν, εἴπερ ἐκεῖθεν δεῖ σ’
ἄγειν; οὐ πρίν γ’ ἂν Ἰοφῶντ’, ἀπολαβὼν αὐτὸν μόνον,
ἄνευ Σοφοκλέους ὅ τι ποιεῖ κωδωνίσω. κἄλλως ὁ μέν γ’
Εὐριπίδης πανοῦργος ὢν κἂν ξυναποδρᾶναι δεῦρ’ ἐπιχειρήσειέ
μοι· ὁ δ’ εὔκολος μὲν ἐνθάδ’ εὔκολος δ’ ἐκεῖ. Ἀγάθων δὲ
ποῦ ’στιν; ἀπολιπών μ’ ἀποίχεται, ἀγαθὸς ποιητὴς καὶ
ποθεινὸς τοῖς φίλοις. ποῖ γῆς ὁ τλήμων; ἐς Μακάρων εὐωχίαν.
ὁ δὲ Σενοκλέης; ἐξόλοιτο νὴ Δία. Πυθάγγελος δέ; περὶ ἐμοῦ
δ’ οὐδεὶς λόγος ἐπιτριβομένου τὸν ὦμον οὑτωσὶ σφόδρα.
οὔκουν ἕτερ’ ἔστ’ ἐνταῦθα μειρακύλλια τραγῳδίας ποιοῦντα
πλεῖν ἢ μύρια, Εὐριπίδου πλεῖν ἢ σταδίῳ λαλίστερα.
ἐπιφυλλίδες ταῦτ’ ἐστὶ καὶ στωμύλματα, χελιδόνων μουσεῖα,
λωβηταὶ τέχνης, ἃ φροῦδα θᾶττον, ἢν μόνον χορὸν λάβῃ,
ἅπαξ προσουρήσαντα τῇ τραγῳδίᾳ. γόνιμον δὲ ποιητὴν ἂν
οὐχ εὕροις ἔτι ζητῶν ἄν, ὅστις ῥῆμα γενναῖον λάκοι. πῶς
γόνιμον; ὡδὶ γόνιμον, ὅστις φθέγξεται τοιουτονί τι
παρακεκινδυνευμένον, αἰθέρα Διὸς δωμάτιον, ἢ χρόνου πόδα, ἢ
φρένα μὲν οὐκ ἐθέλουσαν ὀμόσαι καθ’ ἱερῶν, γλῶτταν δ’
ἐπιορκήσασαν ἰδίᾳ τῆς φρενός. σὲ δὲ ταῦτ’ ἀρέσκει; μἀλλὰ
πλεῖν ἢ μαίνομαι. ἦ μὴν κόβαλά γ’ ἐστίν, ὡς καὶ σοὶ
δοκεῖ. μὴ τὸν ἐμὸν οἴκει νοῦν· ἔχεις γὰρ οἰκίαν. καὶ
μὴν ἀτεχνῶς γε παμπόνηρα φαίνεται. δειπνεῖν με δίδασκε. περὶ
ἐμοῦ δ’ οὐδεὶς λόγος. ἀλλ’ ὦνπερ ἕνεκα τήνδε τὴν σκευὴν
ἔχων ἦλθον κατὰ σὴν μίμησιν, ἵνα μοι τοὺς ξένους τοὺς
σοὺς φράσειας, εἰ δεοίμην, οἷσι σὺ ἐχρῶ τόθ’, ἡνίκ’ ἐπὶ
τὸν Κέρβερον, τούτους φράσον μοι, λιμένας ἀρτοπώλια πορνεῖ’
ἀναπαύλας ἐκτροπὰς κρήνας ὁδοὺς πόλεις διαίτας
πανδοκευτρίας, ὅπου κόρεις ὀλίγιστοι. περὶ ἐμοῦ δ’ οὐδεὶς
λόγος. ὦ σχέτλιε τολμήσεις γὰρ ἰέναι καὶ σύ γε; μηδὲν ἔτι
πρὸς ταῦτ’, ἀλλὰ φράζε τῶν ὁδῶν ὅπῃ τάχιστ’ ἀφιζόμεθ’
εἰς Ἅιδου κάτω· καὶ μήτε θερμὴν μήτ’ ἄγαν ψυχρὰν φράσῃς.
φέρε δὴ τίν’ αὐτῶν σοι φράσω πρώτην; τίνα; μία μὲν γὰρ
ἔστιν ἀπὸ κάλω καὶ θρανίου, κρεμάσαντι σαυτόν. παῦε,
πνιγηρὰν λέγεις. ἀλλ’ ἔστιν ἀτραπὸς ξύντομος τετριμμένη ἡ
διὰ θυείας. ἆρα κώνειον λέγεις; μάλιστά γε. ψυχράν γε καὶ
δυσχείμερον· εὐθὺς γὰρ ἀποπήγνυσι τἀντικνήμια. βούλει
κατάντη καὶ ταχεῖαν σοι φράσω; νὴ τὸν Δί’ ὡς ὄντος γε μὴ
βαδιστικοῦ. καθέρπυσόν νυν ἐς Κεραμεικόν. κᾆτα τί; ἀναβὰς
ἐπὶ τὸν πύργον τὸν ὑψηλόν— τί δρῶ; ἀφιεμένην τὴν λαμπάδ’
ἐντεῦθεν θεῶ, κἄπειτ’ ἐπειδὰν θῶσιν οἱ θεώμενοι ‘εἷναι,’
τόθ’ εἷναι καὶ σὺ σαυτόν. ποῖ κάτω. ἀλλ’ ἀπολέσαιμ’ ἂν
ἐγκεφάλου θρίω δύο. οὐκ ἂν βαδίσαιμι τὴν ὁδὸν ταύτην. τί
δαί; ἥνπερ σὺ τότε κατῆλθες. ἀλλ’ ὁ πλοῦς πολύς. εὐθὺς
γὰρ ἐπὶ λίμνην μεγάλην ἥξεις πάνυ ἄβυσσον. εἶτα πῶς
περαιωθήσομαι; ἐν πλοιαρίῳ τυννουτῳί σ’ ἀνὴρ γέρων ναύτης
διάξει δύ’ ὀβολὼ μισθὸν λαβών. φεῦ, ὡς μέγα δύνασθον
πανταχοῦ τὼ δύ’ ὀβολώ. πῶς ἠλθέτην κἀκεῖσε; Θησεὺς
ἤγαγεν. μετὰ ταῦτ’ ὄφεις καὶ θηρί’ ὄψει μυρία δεινότατα.
μή μ’ ἔκπληττε μηδὲ δειμάτου· οὐ γάρ μ’ ἀποτρέψεις. εἶτα
βόρβορον πολὺν καὶ σκῶρ ἀείνων· ἐν δὲ τούτῳ κειμένους, εἴ
που ξένον τις ἠδίκησε πώποτε, ἢ παῖδα κινῶν τἀργύριον
ὑφείλετο, ἢ μητέρ’ ἠλόασεν, ἢ πατρὸς γνάθον ἐπάταξεν, ἢ
’πίορκον ὅρκον ὤμοσεν, ἢ Μορσίμου τις ῥῆσιν ἐξεγράψατο.
νὴ τοὺς θεοὺς ἐχρῆν γε πρὸς τούτοισι κεἰ τὴν πυρρίχην τις
ἔμαθε τὴν Κινησίου. ἐντεῦθεν αὐλῶν τίς σε περίεισιν πνοή,
ὄψει τε φῶς κάλλιστον ὥσπερ ἐνθάδε, καὶ μυρρινῶνας καὶ
θιάσους εὐδαίμονας ἀνδρῶν γυναικῶν καὶ κρότον χειρῶν πολύν.
οὗτοι δὲ δὴ τίνες εἰσίν; οἱ μεμυημένοι— νὴ τὸν Δί’ ἐγὼ
γοῦν ὄνος ἄγω μυστήρια. ἀτὰρ οὐ καθέξω ταῦτα τὸν πλείω
χρόνον. οἵ σοι φράσουσ’ ἁπαξάπανθ’ ὧν ἂν δέῃ. οὗτοι γὰρ
ἐγγύτατα παρ’ αὐτὴν τὴν ὁδὸν ἐπὶ ταῖσι τοῦ Πλούτωνος
οἰκοῦσιν θύραις. καὶ χαῖρε πόλλ’ ὦδελφέ. νὴ Δία καὶ σύ γε
ὑγίαινε. σὺ δὲ τὰ στρώματ’ αὖθις λάμβανε. πρὶν καὶ
καταθέσθαι; καὶ ταχέως μέντοι πάνυ. μὴ δῆθ’, ἱκετεύω σ’,
ἀλλὰ μίσθωσαί τινα τῶν ἐκφερομένων, ὅστις ἐπὶ τοῦτ’
ἔρχεται. ἐὰν δὲ μὴ εὕρω; τότε μ’ ἄγειν. καλῶς λέγεις.
καὶ γάρ τιν’ ἐκφέρουσι τουτονὶ νεκρόν, οὗτος, σὲ λέγω
μέντοι, σὲ τὸν τεθνηκότα· ἄνθρωπε βούλει σκευάρῑ εἰς Ἅιδου
φέρειν; πόσ’ ἄττα; ταυτί. δύο δραχμὰς μισθὸν τελεῖς; μὰ Δί’
ἀλλ’ ἔλαττον. ὑπάγεθ’ ὑμεῖς τῆς ὁδοῦ. ἀνάμεινον ὦ
δαιμόνῑ, ἐὰν ξυμβῶ τί σοι. εἰ μὴ καταθήσεις δύο δραχμάς,
μὴ διαλέγου. λάβ’ ἐννέ’ ὀβολούς. ἀναβιοίην νυν πάλιν. ὡς
σεμνὸς ὁ κατάρατος· οὐκ οἰμώξεται; ἐγὼ βαδιοῦμαι. χρηστὸς
εἶ καὶ γεννάδας. χωρῶμεν ἐπὶ τὸ πλοῖον. ὠὸπ παραβαλοῦ.
τουτὶ τί ἔστι; τοῦτο; λίμνη νὴ Δία αὕτη ’στὶν ἣν
ἔφραζε, καὶ πλοῖόν γ’ ὁρῶ. νὴ τὸν Ποσειδῶ κἄστι γ’ ὁ
Χάρων οὑτοσί. χαῖρ’ ὦ Χάρων, χαῖρ’ ὦ Χάρων, χαῖρ’ ὦ
Χάρων. τίς εἰς ἀναπαύλας ἐκ κακῶν καὶ πραγμάτων; τίς ἐς τὸ
Λήθης πεδίον, ἢ σ’ Ὄνου πόκας, ἢ σ’ Κερβερίους, ἢ σ’
κόρακας, ἢ ’πὶ Ταίναρον; ἐγώ. ταχέως ἔμβαινε. ποῖ σχήσειν
δοκεῖς; ἐς κόρακας ὄντως; ναὶ μὰ Δία σοῦ γ’ οὕνεκα.
ἔσβαινε δή. παῖ δεῦρο. δοῦλον οὐκ ἄγω, εἰ μὴ νεναυμάχηκε
τὴν περὶ τῶν κρεῶν. μὰ τὸν Δί’ οὐ γὰρ ἀλλ’ ἔτυχον
ὀφθαλμιῶν. οὔκουν περιθρέξει δῆτα τὴν λίμνην κύκλῳ; ποῦ
δῆτ’ ἀναμενῶ; παρὰ τὸν Αὑαίνου λίθον ἐπὶ ταῖς ἀναπαύλαις.
μανθάνεις; πάνυ μανθάνω. οἴμοι κακοδαίμων, τῷ ξυνέτυχον
ἐξιών; κάθιζ’ ἐπὶ κώπην. εἴ τις ἔτι πλεῖ, σπευδέτω.
οὗτος τί ποιεῖς; ὅ τι ποιῶ; τί δ’ ἄλλο γ’ ἢ ἵζω ’πὶ
κώπην, οὗπερ ἐκέλευές με σύ; οὔκουν καθεδεῖ δῆτ’ ἐνθαδὶ
γάστρων; ἰδού. οὔκουν προβαλεῖ τὼ χεῖρε κἀκτενεῖς; ἰδού.
οὐ μὴ φλυαρήσεις ἔχων ἀλλ’ ἀντιβὰς ἐλᾷς προθύμως; κᾆτα
πῶς δυνήσομαι ἄπειρος ἀθαλάττωτος ἀσαλαμίνιος ὢν εἶτ’
ἐλαύνειν; ῥᾷστ’· ἀκούσει γὰρ μέλη κάλλιστ’, ἐπειδὰν
ἐμβάλῃς ἅπαξ, τίνων; βατράχων κύκνων θαυμαστά. κατακέλευε
δή. ὦ ὀπὸπ ὦ ὀπόπ. βρεκεκεκὲξ κοὰξ κοάξ, βρεκεκεκὲξ κοὰξ
κοάξ. λιμναῖα κρηνῶν τέκνα, ξύναυλον ὕμνων βοὰν φθεγξώμεθ’,
εὔγηρυν ἐμὰν ἀοιδάν, κοὰξ κοάξ, ἣν ἀμφὶ Νυσήιον Διὸς
Διόνυσον ἐν Λίμναισιν ἰαχήσαμεν, ἡνίχ’ ὁ κραιπαλόκωμος τοῖς
ἱεροῖσι Χύτροισι χωρεῖ κατ’ ἐμὸν τέμενος λαῶν ὄχλος.
βρεκεκεκὲξ κοὰξ κοάξ. ἐγὼ δέ γ’ ἀλγεῖν ἄρχομαι τὸν ὄρρον
ὦ κοὰξ κοάξ· ὑμῖν δ’ ἴσως οὐδὲν μέλει. βρεκεκεκὲξ κοὰξ
κοάξ. ἀλλ’ ἐξόλοισθ’ αὐτῷ κοάξ· οὐδὲν γάρ ἐστ’ ἀλλ’ ἢ
κοάξ. εἰκότως γ’ ὦ πολλὰ πράττων. ἐμὲ γὰρ ἔστερξαν
εὔλυροί τε Μοῦσαι καὶ κεροβάτας Πὰν ὁ καλαμόφθογγα παίζων·
προσεπιτέρπεται δ’ ὁ φορμικτὰς Ἀπόλλων, ἕνεκα δόνακος, ὃν
ὑπολύριον ἔνυδρον ἐν λίμναις τρέφω. βρεκεκεκὲξ κοάξ κοάξ.
ἐγὼ δὲ φλυκταίνας γ’ ἔχω, χὠ πρωκτὸς ἰδίει πάλαι, κᾆτ’
αὐτίκ’ ἐκκύψας ἐρεῖ— βρεκεκεκὲξ κοὰξ κοάξ. ἀλλ’ ὦ
φιλῳδὸν γένος παύσασθε. μᾶλλον μὲν οὖν φθεγξόμεσθ’, εἰ δή
ποτ’ εὐηλίοις ἐν ἁμέραισιν ἡλάμεσθα διὰ κυπείρου καὶ φλέω,
χαίροντες ᾠδῆς πολυκολύμβοισι μέλεσιν, ἢ Διὸς φεύγοντες
ὄμβρον ἔνυδρον ἐν βυθῷ χορείαν αἰόλαν ἐφθεγξάμεσθα
πομφολυγοπαφλάσμασιν. βρεκεκεκὲξ κοὰξ κοάξ. τουτὶ παρ’ ὑμῶν
λαμβάνω. δεινά τἄρα πεισόμεσθα. δεινότερα δ’ ἔγωγ’, ἐλαύνων
εἰ διαρραγήσομαι. βρεκεκεκὲξ κοὰξ κοάξ. οἰμώζετ’· οὐ γάρ μοι
μέλει. ἀλλὰ μὴν κεκραξόμεσθά γ’ ὁπόσον ἡ φάρυξ ἂν ἡμῶν
χανδάνῃ δῑ ἡμέρας. βρεκεκεκὲξ κοὰξ κοάξ. τούτῳ γὰρ οὐ
νικήσετε. οὐδὲ μὴν ἡμᾶς σὺ πάντως. οὐδὲ μὴν ὑμεῖς γ’
ἐμὲ οὐδέποτε· κεκράξομαι γὰρ κἂν δέῃ δῑ ἡμέρας
<βρεκεκεκὲξ κοὰξ κοάξ,> ἕως ἂν ὑμῶν ἐπικρατήσω τῷ κοάξ,
βρεκεκεκὲξ κοὰξ κοάξ. ἔμελλον ἄρα παύσειν ποθ’ ὑμᾶς τοῦ
κοάξ. ὢ παῦε παῦε, παραβαλοῦ τὼ κωπίω, ἔκβαιν’, ἀπόδος
τὸν ναῦλον. ἔχε δὴ τὠβολώ. ὁ Ξανθίας. ποῦ Ξανθίας; ἦ
Ξανθία. ἰαῦ. βάδιζε δεῦρο. χαῖρ’ ὦ δέσποτα. τί ἔστι
τἀνταυθοῖ; σκότος καὶ βόρβορος. κατεῖδες οὖν που τοὺς
πατραλοίας αὐτόθι καὶ τοὺς ἐπιόρκους, οὓς ἔλεγεν ἡμῖν;
σὺ δ’ οὔ; νὴ τὸν Ποσειδῶ ’γωγε, καὶ νυνί γ’ ὁρῶ. ἄγε δὴ
τί δρῶμεν; προϊέναι βέλτιστα νῷν, ὡς οὗτος ὁ τόπος ἐστὶν
οὗ τὰ θηρία τὰ δείν’ ἔφασκ’ ἐκεῖνος. ὡς οἰμώξεται.
ἠλαζονεύεθ’ ἵνα φοβηθείην ἐγώ, εἰδώς με μάχιμον ὄντα
φιλοτιμούμενος. οὐδὲν γὰρ οὕτω γαῦρόν ἐσθ’ ὡς Ἡρακλῆς.
ἐγὼ δέ γ’ εὐξαίμην ἂν ἐντυχεῖν τινι λαβεῖν τ’ ἀγώνισμ’
ἄξιόν τι τῆς ὁδοῦ. νὴ τὸν Δία καὶ μὴν αἰσθάνομαι ψόφου
τινός. ποῦ ποῦ ’στιν; ἐξόπισθεν. ἐξόπισθ’ ἴθι. ἀλλ’ ἐστὶν
ἐν τῷ πρόσθε. πρόσθε νυν ἴθι. καὶ μὴν ὁρῶ νὴ τὸν Δία
θηρίον μέγα. ποῖόν τι; δεινόν· παντοδαπὸν γοῦν γίγνεται τοτὲ
μέν γε βοῦς, νυνὶ δ’ ὀρεύς, τοτὲ δ’ αὖ γυνὴ ὡραιοτάτη τις.
ποῦ ’στι; φέρ’ ἐπ’ αὐτὴν ἴω. ἀλλ’ οὐκέτ’ αὖ γυνή ’στιν,
ἀλλ’ ἤδη κύων. Ἔμπουσα τοίνυν ἐστί. πυρὶ γοῦν λάμπεται
ἅπαν τὸ πρόσωπον. καὶ σκέλος χαλκοῦν ἔχει; νὴ τὸν Ποσειδῶ,
καὶ βολίτινον θάτερον, σάφ’ ἴσθι. ποῖ δῆτ’ ἂν τραποίμην;
ποῖ δ’ ἐγώ; ἱερεῦ διαφύλαξόν μ’, ἵν’ ὦ σοι ξυμπότης.
ἀπολούμεθ’ ὦναξ Ἡράκλεις. οὐ μὴ καλεῖς μ’ ὦνθρωφ’,
ἱκετεύω, μηδὲ κατερεῖς τοὔνομα. Διόνυσε τοίνυν. τοῦτό γ’
ἧττον θατέρου. ἴθ’ ᾗπερ ἔρχει. δεῦρο δεῦρ’ ὦ δέσποτα.
τί δ’ ἔστι; θάρρει· πάντ’ ἀγαθὰ πεπράγαμεν, ἔξεστί θ’
ὥσπερ Ἡγέλοχος ἡμῖν λέγειν, ‘ἐκ κυμάτων γὰρ αὖθις αὖ
γαλῆν ὁρῶ.’ ἥμπουσα φρούδη. κατόμοσον. νὴ τὸν Δία. καὖθις
κατόμοσον. νὴ Δί’. ὄμοσον. νὴ Δία. οἴμοι τάλας, ὡς
ὠχρίασ’ αὐτὴν ἰδών. ὁδὶ δὲ δείσας ὑπερεπυρρίασέ σου.
οἴμοι, πόθεν μοι τὰ κακὰ ταυτὶ προσέπεσεν; τίν’ αἰτιάσομαι
θεῶν μ’ ἀπολλύναι; αἰθέρα Διὸς δωμάτιον ἢ χρόνου πόδα;
αὐλεῖ τις ἔνδοθεν) οὗτος. τί ἔστιν; οὐ κατήκουσας; τίνος;
αὐλῶν πνοῆς. ἔγωγε, καὶ δᾴδων γέ με αὔρα τις εἰσέπνευσε
μυστικωτάτη. ἀλλ’ ἠρεμὶ πτήξαντες ἀκροασώμεθα. Ἴακχ’ ὦ
Ἴακχε. Ἴακχ’ ὦ Ἴακχε. τοῦτ’ ἔστ’ ἐκεῖν’ ὦ δέσποθ’· οἱ
μεμυημένοι ἐνταῦθά που παίζουσιν, οὓς ἔφραζε νῷν. ᾄδουσι
γοῦν τὸν Ἴακχον ὅνπερ Διαγόρας. κἀμοὶ δοκοῦσιν. ἡσυχίαν
τοίνυν ἄγειν βέλτιστόν ἐσθ’, ἕως ἂν εἰδῶμεν σαφῶς.
Ἴακχ’ ὦ πολυτίμητ’ ἐν ἕδραις ἐνθάδε ναίων, Ἴακχ’ ὦ
Ἴακχε, ἐλθὲ τόνδ’ ἀνὰ λειμῶνα χορεύσων ὁσίους ἐς
θιασώτας, πολύκαρπον μὲν τινάσσων περὶ κρατὶ σῷ βρύοντα
στέφανον μύρτων, θρασεῖ δ’ ἐγκατακρούων ποδὶ τὰν ἀκόλαστον
φιλοπαίγμονα τιμάν, χαρίτων πλεῖστον ἔχουσαν μέρος, ἁγνάν,
ἱερὰν ὁσίοις μύσταις χορείαν. ὦ πότνια πολυτίμητε Δήμητρος
κόρη, ὡς ἡδύ μοι προσέπνευσε χοιρείων κρεῶν. οὔκουν ἀτρέμ’
ἕξεις, ἤν τι καὶ χορδῆς λάβῃς; †ἔγειρε φλογέας λαμπάδας
ἐν χερσὶ γὰρ ἥκει τινάσσων†, Ἴακχ’ ὦ Ἴακχε, νυκτέρου
τελετῆς φωσφόρος ἀστήρ. φλογὶ φέγγεται δὲ λειμών· γόνυ
πάλλεται γερόντων· ἀποσείονται δὲ λύπας χρονίους τ’ ἐτῶν
παλαιῶν ἐνιαυτοὺς ἱερᾶς ὑπὸ τιμᾶς. σὺ δὲ λαμπάδι † φλέγων†
προβάδην ἔξαγ’ ἐπ’ ἀνθηρὸν ἕλειον δάπεδον χοροποιὸν μάκαρ
ἥβαν. εὐφημεῖν χρὴ κἀξίστασθαι τοῖς ἡμετέροισι χοροῖσιν,
ὅστις ἄπειρος τοιῶνδε λόγων ἢ γνώμῃ μὴ καθαρεύει, ἢ
γενναίων ὄργια Μουσῶν μήτ’ εἶδεν μήτ’ ἐχόρευσεν, μηδὲ
Κρατίνου τοῦ ταυροφάγου γλώττης Βακχεῖ’ ἐτελέσθη, ἢ
βωμολόχοις ἔπεσιν χαίρει μὴ ν’ καιρῷ τοῦτο ποιοῦσιν, ἢ
στάσιν ἐχθρὰν μὴ καταλύει μηδ’ εὔκολός ἐστι πολίταις, ἀλλ’
ἀνεγείρει καὶ ῥιπίζει κερδῶν ἰδίων ἐπιθυμῶν, ἢ τῆς
πόλεως χειμαζομένης ἄρχων καταδωροδοκεῖται, ἢ προδίδωσιν
φρούριον ἢ ναῦς, ἢ τἀπόρρητ’ ἀποπέμπει ἐξ Αἰγίνης
Θωρυκίων ὢν εἰκοστολόγος κακοδαίμων, ἀσκώματα καὶ λίνα καὶ
πίτταν διαπέμπων εἰς Ἐπίδαυρον, ἢ χρήματα ταῖς τῶν
ἀντιπάλων ναυσὶν παρέχειν τινὰ πείθει, ἢ κατατιλᾷ τῶν
Ἑκαταίων κυκλίοισι χοροῖσιν ὑπᾴδων, ἢ τοὺς μισθοὺς τῶν
ποιητῶν ῥήτωρ ὢν εἶτ’ ἀποτρώγει, κωμῳδηθεὶς ἐν ταῖς
πατρίοις τελεταῖς ταῖς τοῦ Διονύσου· τούτοις αὐδῶ καὖθις
ἀπαυδῶ καὖθις τὸ τρίτον μάλ’ ἀπαυδῶ ἐξίστασθαι μύσταισι
χοροῖς· ὑμεῖς δ’ ἀνεγείρετε μολπὴν καὶ παννυχίδας τὰς
ἡμετέρας αἳ τῇδε πρέπουσιν ἑορτῇ. χώρει νυν πᾶς ἀνδρείως
ἐς τοὺς εὐανθεῖς κόλπους λειμώνων ἐγκρούων κἀπισκώπτων καὶ
παίζων καὶ χλευάζων, ἠρίστηται δ’ ἐξαρκούντως. ἀλλ’ ἔμβα
χὤπως ἀρεῖς τὴν Σώτειραν γενναίως τῇ φωνῇ μολπάζων, ἣ
τὴν χώραν σῴζειν φήσ’ ἐς τὰς ὥρας, κἂν Θωρυκίων μὴ
βούληται. ἄγε νυν ἑτέραν ὕμνων ἰδέαν τὴν καρποφόρον
βασίλειαν Δήμητρα θεὰν ἐπικοσμοῦντες ζαθέαις μολπαῖς
κελαδεῖτε. Δήμητερ ἁγνῶν ὀργίων ἄνασσα συμπαραστάτει, καὶ
σῷζε τὸν σαυτῆς χορόν, καί μ’ ἀσφαλῶς πανήμερον παῖσαί τε
καὶ χορεῦσαι· καὶ πολλὰ μὲν γέλοιά μ’ εἰ‐ πεῖν, πολλὰ δὲ
σπουδαῖα, καὶ τῆς σῆς ἑορτῆς ἀξίως παίσαντα καὶ σκώψαντα
νικήσαντα ταινιοῦσθαι. ἄγ’ εἶα νῦν καὶ τὸν ὡραῖον θεὸν
παρακαλεῖτε δεῦρο ᾠδαῖσι, τὸν ξυνέμπορον τῆσδε τῆς χορείας.
Ἴακχε πολυτίμητε, μέλος ἑορτῆς ἥδιστον εὑρών, δεῦρο
συνακολούθει πρὸς τὴν θεὸν καὶ δεῖξον ὡς ἄνευ πόνου πολλὴν
ὁδὸν περαίνεις. Ἴακχε φιλοχορευτὰ συμπρόπεμπέ με. σὺ γὰρ
κατεσχίσω μὲν ἐπὶ γέλωτι κἀπ’ εὐτελείᾳ τόδε τὸ σανδαλίσκον
καὶ τὸ ῥάκος, κἀξηῦρες ὥστ’ ἀζημίους παίζειν τε καὶ
χορεύειν. Ἴακχε φιλοχορευτὰ συμπρόπεμπέ με. καὶ γὰρ
παραβλέψας τι μειρακίσκης νῦν δὴ κατεῖδον καὶ μάλ’ εὐπροσώπου
συμπαιστρίας χιτωνίου παραρραγέν‐ τος τιτθίον προκύψαν. Ἴακχε
φιλοχορευτὰ συμπρόπεμπέ με. ἐγὼ δ’ ἀεί πως φιλακόλου‐ θός
εἰμι καὶ μετ’ αὐτῆς παίζων χορεύειν βούλομαι. κἄγωγε πρός.
βούλεσθε δῆτα κοινῇ σκώψωμεν Ἀρχέδημον; ὃς ἑπτέτης ὢν
οὐκ ἔφυσε φράτερας. νυνὶ δὲ δημαγωγεῖ ἐν τοῖς ἄνω
νεκροῖσι, κἀστὶν τὰ πρῶτα τῆς ἐκεῖ μοχθηρίας. τὸν
Κλεισθένους δ’ ἀκούω ἐν ταῖς ταφαῖσι πρωκτὸν τίλλειν ἑαυτοῦ
καὶ σπαράττειν τὰς γνάθους· κἀκόπτετ’ ἐγκεκυφώς, κἄκλαε
κἀκεκράγει Σεβῖνον ὅστις ἐστὶν ἁναφλύστιος. καὶ Καλλίαν γέ
φασι τοῦτον τὸν Ἱπποβίνου κύσθου λεοντῆν ναυμαχεῖν ἐνημμένον.
ἔχοιτ’ ἂν οὖν φράσαι νῷν Πλούτων’ ὅπου ’νθάδ’ οἰκεῖ;
ξένω γάρ ἐσμεν ἀρτίως ἀφιγμένω. μηδὲν μακρὰν ἀπέλθῃς, μηδ’
αὖθις ἐπανέρῃ με, ἀλλ’ ἴσθ’ ἐπ’ αὐτὴν θύραν ἀφιγμένος.
αἴροῑ ἂν αὖθις ὦ παῖ. τουτὶ τί ἦν τὸ πρᾶγμα; ἀλλ’ ἢ
Διὸς Κόρινθος ἐν τοῖς στρώμασιν. χωρεῖτε νῦν ἱερὸν ἀνὰ
κύκλον θεᾶς, ἀνθοφόρον ἀν’ ἄλσος παίζοντες οἷς μετουσία
θεοφιλοῦς ἑορτῆς· ἐγὼ δὲ σὺν ταῖσιν κόραις εἶμι καὶ
γυναιξίν, οὗ παννυχίζουσιν θεᾷ, φέγγος ἱερὸν οἴσων.
χωρῶμεν ἐς πολυρρόδους λειμῶνας ἀνθεμώδεις, τὸν ἡμέτερον
τρόπον τὸν καλλιχορώτατον παίζοντες, ὃν ὄλβιαι Μοῖραι
ξυνάγουσιν. μόνοις γὰρ ἡμῖν ἥλιος καὶ φέγγος ἱλαρόν ἐστιν,
ὅσοι μεμυήμεθ’ εὐ‐ σεβῆ τε διήγομεν τρόπον περὶ τοὺς ξένους
καὶ τοὺς ἰδιώτας. ἄγε δὴ τίνα τρόπον τὴν θύραν κόψω;
τίνα; πῶς ἐνθάδ’ ἄρα κόπτουσιν οὑπιχώριοι; οὐ μὴ
διατρίψεις, ἀλλὰ γεύσει τῆς θύρας, καθ’ Ἡρακλέα τὸ σχῆμα
καὶ τὸ λῆμ’ ἔχων. παῖ παῖ. τίς οὗτος; Ἡρακλῆς ὁ
καρτερός. ὦ βδελυρὲ κἀναίσχυντε καὶ τολμηρὲ σὺ καὶ μιαρὲ
καὶ παμμίαρε καὶ μιαρώτατε, ὃς τὸν κύν’ ἡμῶν ἐξελάσας τὸν
Κέρβερον ἀπῇξας ἄγχων κἀποδρὰς ᾤχου λαβών, ὃν ἐγὼ
’φύλαττον. ἀλλὰ νῦν ἔχει μέσος· τοία Στυγός σε μελανοκάρδιος
πέτρα Ἀχερόντιός τε σκόπελος αἱματοσταγὴς φρουροῦσι, Κωκυτοῦ
τε περίδρομοι κύνες, ἔχιδνά θ’ ἑκατογκέφαλος, ἣ τὰ σπλάγχνα
σου διασπαράξει, πλευμόνων τ’ ἀνθάψεται Ταρτησία μύραινα· τὼ
νεφρὼ δέ σου αὐτοῖσιν ἐντέροισιν ᾑματωμένω διασπάσονται
Γοργόνες Τειθράσιαι, ἐφ’ ἃς ἐγὼ δρομαῖον ὁρμήσω πόδα.
οὗτος τί δέδρακας; ἐγκέχοδα· κάλει θεόν. ὦ καταγέλαστ’
οὔκουν ἀναστήσει ταχὺ πρίν τινά σ’ ἰδεῖν ἀλλότριον; ἀλλ’
ὡρακιῶ. ἀλλ’ οἶσε πρὸς τὴν καρδίαν μου σφογγιάν. ἰδοὺ
λαβέ, προσθοῦ. ποῦ ’στιν; ὦ χρυσοῖ θεοὶ ἐνταῦθ’ ἔχεις τὴν
καρδίαν; δείσασα γὰρ ἐς τὴν κάτω μου κοιλίαν καθείρπυσεν. ὦ
δειλότατε θεῶν σὺ κἀνθρώπων. ἐγώ; πῶς δειλὸς ὅστις
σφογγιὰν ᾔτησά σε; οὐκ ἂν ἕτερός γ’ αὔτ’ ἠργάσατ’
ἀνήρ. ἀλλὰ τί; κατέκειτ’ ἂν ὀσφραινόμενος, εἴπερ δειλὸς
ἦν· ἐγὼ δ’ ἀνέστην καὶ προσέτ’ ἀπεψησάμην. ἀνδρεῖά γ’ ὦ
Πόσειδον. οἶμαι νὴ Δία. σὺ δ’ οὐκ ἔδεισας τὸν ψόφον τῶν
ῥημάτων καὶ τὰς ἀπειλάς; οὐ μὰ Δί’ οὐδ’ ἐφρόντισα. ἴθι
νυν ἐπειδὴ ληματίας κἀνδρεῖος εἶ, σὺ μὲν γενοῦ ’γὼ τὸ
ῥόπαλον τουτὶ λαβὼν καὶ τὴν λεοντῆν, εἴπερ ἀφοβόσπλαγχνος
εἶ· ἐγὼ δ’ ἔσομαί σοι σκευοφόρος ἐν τῷ μέρει. φέρε δὴ
ταχέως αὔτ’· οὐ γὰρ ἀλλὰ πειστέον· καὶ βλέψον ἐς τὸν
Ἡρακλειοξανθίαν, εἰ δειλὸς ἔσομαι καὶ κατὰ σὲ τὸ λῆμ’
ἔχων. μὰ Δί’ ἀλλ’ ἀληθῶς οὑκ Μελίτης μαστιγίας. φέρε νυν
ἐγὼ τὰ στρώματ’ αἴρωμαι ταδί. ὦ φίλταθ’ ἥκεις Ἡράκλεις;
δεῦρ’ εἴσιθι. ἡ γὰρ θεός <σ’> ὡς ἐπύθεθ’ ἥκοντ’, εὐθέως
ἔπεττεν ἄρτους, ἧψε κατερεικτῶν χύτρας ἔτνους δύ’ ἢ
τρεῖς, βοῦν ἀπηνθράκιζ’ ὅλον, πλακοῦντας ὤπτα κολλάβους.
ἀλλ’ εἴσιθι. κάλλιστ’, ἐπαινῶ. μὰ τὸν Ἀπόλλω οὐ μή σ’
ἐγὼ περιόψομἀπελθόντ’, ἐπεί τοι καὶ κρέα ἀνέβραττεν
ὀρνίθεια, καὶ τραγήματα ἔφρυγε, κᾦνον ἀνεκεράννυ
γλυκύτατον. ἀλλ’ εἴσιθ’ ἅμ’ ἐμοί. πάνυ καλῶς. ληρεῖς ἔχων
οὐ γάρ σ’ ἀφήσω. καὶ γὰρ αὐλητρίς γέ σοι ἥδ’ ἔνδον ἔσθ’
ὡραιοτάτη κὠρχηστρίδες ἕτεραι δύ’ ἢ τρεῖς. πῶς λέγεις;
ὀρχηστρίδες; ἡβυλλιῶσαι κἄρτι παρατετιλμέναι. ἀλλ’ εἴσιθ’,
ὡς ὁ μάγειρος ἤδη τὰ τεμάχη ἔμελλ’ ἀφαιρεῖν χἠ τράπεζ’
εἰσῄρετο. ἴθι νυν φράσον πρώτιστα ταῖς ὀρχηστρίσιν ταῖς
ἔνδον οὔσαις αὐτὸς ὅτι εἰσέρχομαι. ὁ παῖς ἀκολούθει
δεῦρο τὰ σκεύη φέρων. ἐπίσχες οὗτος. οὔ τί που σπουδὴν
ποιεῖ, ὁτιή σε παίζων Ἡρακλέα ’νεσκεύασα; οὐ μὴ φλυαρήσεις
ἔχων ὦ Ξανθία, ἀλλ’ ἀράμενος οἴσεις πάλιν τὰ στρώματα.
τί δ’ ἔστιν; οὔ τι πού μ’ ἀφελέσθαι διανοεῖ ἅδωκας αὐτός;
οὐ τάχ’, ἀλλ’ ἤδη ποιῶ. κατάθου τὸ δέρμα. ταῦτ’ ἐγὼ
μαρτύρομαι καὶ τοῖς θεοῖσιν ἐπιτρέπω. ποίοις θεοῖς; τὸ δὲ
προσδοκῆσαί σ’ οὐκ ἀνόητον καὶ κενὸν ὡς δοῦλος ὢν καὶ
θνητὸς Ἀλκμήνης ἔσει; ἀμέλει καλῶς· ἔχ’ αὔτ’. ἴσως γάρ
τοί ποτε ἐμοῦ δεηθείης ἄν, εἰ θεὸς θέλοι. ταῦτα μὲν πρὸς
ἀνδρός ἐστι νοῦν ἔχοντος καὶ φρένας καὶ πολλὰ
περιπεπλευκότος, μετακυλίνδειν αὑτὸν ἀεὶ πρὸς τὸν εὖ
πράττοντα τοῖχον μᾶλλον ἢ γεγραμμένην εἰκόν’ ἑστάναι,
λαβόνθ’ ἓν σχῆμα· τὸ δὲ μεταστρέφεσθαι πρὸς τὸ μαλθακώτερον
δεξιοῦ πρὸς ἀνδρός ἐστι καὶ φύσει Θηραμένους. οὐ γὰρ ἂν
γέλοιον ἦν, εἰ Ξανθίας μὲν δοῦλος ὢν ἐν στρώμασιν
Μιλησίοις ἀνατετραμμένος κυνῶν ὀρ‐ χηστρίδ’ εἶτ’ ᾔτησεν
ἀμίδ’, ἐγὼ δὲ πρὸς τοῦτον βλέπων τοὐρεβίνθου ’δραττόμην,
οὗ‐ τος δ’ ἅτ’ ὢν αὐτὸς πανοῦργος εἶδε, κᾆτ’ ἐκ τῆς
γνάθου πὺξ πατάξας μοὐξέκοψε τοῦ χοροῦ τοὺς προσθίους;
Πλαθάνη Πλαθάνη δεῦρ’ ἔλθ’, ὁ πανοῦργος οὑτοσί, ὃς ἐς τὸ
πανδοκεῖον εἰσελθών ποτε ἑκκαίδεκ’ ἄρτους κατέφαγ’ ἡμῶν. νὴ
Δία ἐκεῖνος αὐτὸς δῆτα. κακὸν ἥκει τινί. καὶ κρέα γε πρὸς
τούτοισιν ἀνάβραστ’ εἴκοσιν ἀν’ ἡμιωβολιαῖα. δώσει τις
δίκην. καὶ τὰ σκόροδα τὰ πολλά. ληρεῖς ὦ γύναι κοὐκ οἶσθ’
ὅ τι λέγεις. οὐ μὲν οὖν με προσεδόκας, ὁτιὴ κοθόρνους
εἶχες, ἂν γνῶναί σ’ ἔτι; τί δαί; τὸ πολὺ τάριχος οὐκ
εἴρηκά πω. μὰ Δί’ οὐδὲ τὸν τυρόν γε τὸν χλωρὸν τάλαν, ὃν
οὗτος αὐτοῖς τοῖς ταλάροις κατήσθιεν κἄπειτ’ ἐπειδὴ
τἀργύριον ἐπραττόμην, ἔβλεψεν ἔς με δριμὺ κἀμυκᾶτό γε.
τούτου πάνυ τοὔργον· οὗτος ὁ τρόπος πανταχοῦ. καὶ τὸ ξίφος
γ’ ἐσπᾶτο μαίνεσθαι δοκῶν. νὴ Δία τάλαινα. νὼ δὲ δεισάσα γέ
που ἐπὶ τὴν κατήλιφ’ εὐθὺς ἀνεπηδήσαμεν· ὁ δ’ ᾤχετ’
ἐξᾴξας γε τὰς ψιάθους λαβών. καὶ τοῦτο τούτου τοὔργον.
ἀλλ’ ἐχρῆν τι δρᾶν. ἴθι δὴ κάλεσον τὸν προστάτην Κλέωνά
μοι. σὺ δ’ ἔμοιγ’ ἐάνπερ ἐπιτύχῃς Ὑπέρβολον, ἵν’ αὐτὸν
ἐπιτρίψωμεν. ὦ μιαρὰ φάρυξ, ὡς ἡδέως ἄν σου λίθῳ τοὺς
γομφίους κόπτοιμ’ ἄν, οἷς μου κατέφαγες τὰ φορτία. ἐγὼ δέ
γ’ ἐς τὸ βάραθρον ἐμβάλοιμί σε. ἐγὼ δὲ τὸν λάρυγγ’ ἂν
ἐκτέμοιμί σου δρέπανον λαβοῦσ’, ᾧ τὰς χόλικας κατέσπασας.
ἀλλ’ εἶμ’ ἐπὶ τὸν Κλέων’, ὃς αὐτοῦ τήμερον ἐκπηνιεῖται
ταῦτα προσκαλούμενος. κάκιστ’ ἀπολοίμην, Ξανθίαν εἰ μὴ φιλῶ.
οἶδ’ οἶδα τὸν νοῦν· παῦε παῦε τοῦ λόγου. οὐκ ἂν γενοίμην
Ἡρακλῆς ἄν. μηδαμῶς ὦ Ξανθίδιον. καὶ πῶς ἂν Ἀλκμήνης
ἐγὼ υἱὸς γενοίμην δοῦλος ἅμα καὶ θνητὸς ὤν; οἶδ’ οἶδ’
ὅτι θυμοῖ, καὶ δικαίως αὐτὸ δρᾷς· κἂν εἴ με τύπτοις,
οὐκ ἂν ἀντείποιμί σοι. ἀλλ’ ἤν σε τοῦ λοιποῦ ποτ’
ἀφέλωμαι χρόνου, πρόρριζος αὐτός, ἡ γυνή, τὰ παιδία,
κάκιστ’ ἀπολοίμην, κἀρχέδημος ὁ γλάμων. δέχομαι τὸν ὅρκον
κἀπὶ τούτοις λαμβάνω. νῦν σὸν ἔργον ἔστ’, ἐπειδὴ τὴν
στολὴν εἴληφας ἥνπερ εἶχες ἐξ ἀρχῆς πάλιν, ἀνανεάζειν . .
. καὶ βλέπειν αὖθις τὸ δεινόν, τοῦ θεοῦ μεμνημένον ᾧπερ
εἰκάζεις σεαυτόν. εἰ δὲ παραληρῶν ἁλώσει κἀκβαλεῖς τι
μαλθακόν, αὖθις αἴρεσθαί σ’ ἀνάγκη ’σται πάλιν τὰ στρώματα.
οὐ κακῶς ὦνδρες παραινεῖτ’, ἀλλὰ καὐτὸς τυγχάνω ταῦτ’
ἄρτι συννοούμενος. ὅτι μὲν οὖν, ἢν χρηστὸν ᾖ τι, ταῦτ’
ἀφαιρεῖσθαι πάλιν πειράσεταί μ’ εὖ οἶδ’ ὅτι. ἀλλ’ ὅμως
ἐγὼ παρέξω ’μαυτὸν ἀνδρεῖον τὸ λῆμα καὶ βλέποντ’ ὀρίγανον.
δεῖν δ’ ἔοικεν, ὡς ἀκούω τῆς θύρας καὶ δὴ ψόφον. ξυνδεῖτε
ταχέως τουτονὶ τὸν κυνοκλόπον, ἵνα δῷ δίκην· ἀνύετον.
ἥκει τῳ κακόν. οὐκ ἐς κόρακας; μὴ πρόσιτον. εἶεν, καὶ
μάχει; ὁ Διτύλας χὠ Σκεβλύας χὠ Παρδόκας χωρεῖτε δευρὶ καὶ
μάχεσθε τουτῳί. εἶτ’ οὐχὶ δεινὰ ταῦτα, τύπτειν τουτονὶ
κλέπτοντα πρὸς τἀλλότρια; μἀλλ’ ὑπερφυᾶ. σχέτλια μὲν οὖν
καὶ δεινά. καὶ μὴν νὴ Δία εἰ πώποτ’ ἦλθον δεῦρ’, ἐθέλω
τεθνηκέναι, ἢ ’κλεψα τῶν σῶν ἄξιόν τι καὶ τριχός. καί σοι
ποιήσω πρᾶγμα γενναῖον πάνυ· βασάνιζε γὰρ τὸν παῖδα τουτονὶ
λαβών, κἄν ποτέ μ’ ἕλῃς ἀδικοῦντ’, ἀπόκτεινόν μ’ ἄγων.
καὶ πῶς βασανίσω; πάντα τρόπον, ἐν κλίμακι δήσας κρεμάσας
ὑστριχίδι μαστιγῶν, δέρων, στρεβλῶν, ἔτι δ’ ἐς τὰς ῥῖνας
ὄξος ἐγχέων, πλίνθους ἐπιτιθείς, πάντα τἄλλα, πλὴν πράσῳ
μὴ τύπτε τοῦτον μηδὲ γητείῳ νέῳ. δίκαιος ὁ λόγος· κἄν τι
πηρώσω γέ σου τὸν παῖδα τύπτων, τἀργύριόν σοι κείσεται. μὴ
δῆτ’ ἔμοιγ’. οὕτω δὲ βασάνιζ’ ἀπαγαγών. αὐτοῦ μὲν οὖν,
ἵνα σοὶ κατ’ ὀφθαλμοὺς λέγῃ. κατάθου σὺ τὰ σκεύη ταχέως,
χὤπως ἐρεῖς ἐνταῦθα μηδὲν ψεῦδος. ἀγορεύω τινὶ ἐμὲ μὴ
βασανίζειν ἀθάνατον ὄντ’· εἰ δὲ μή, αὐτὸς σεαυτὸν αἰτιῶ.
λέγεις δὲ τί; ἀθάνατος εἶναί φημι Διόνυσος Διός, τοῦτον δὲ
δοῦλον. ταῦτ’ ἀκούεις; φήμ’ ἐγώ. καὶ πολύ γε μᾶλλόν ἐστι
μαστιγωτέος· εἴπερ θεὸς γάρ ἐστιν, οὐκ αἰσθήσεται. τί δῆτ’,
ἐπειδὴ καὶ σὺ φὴ|ς εἶναι θεός, οὐ καὶ σὺ τύπτει τὰς
ἴσας πληγὰς ἐμοί; δίκαιος ὁ λόγος· χὠπότερόν γ’ ἂν νῷν
ἴδῃς κλαύσαντα πρότερον ἢ προτιμήσαντά τι τυπτόμενον,
εἶναι τοῦτον ἡγοῦ μὴ θεόν. οὐκ ἔσθ’ ὅπως οὐκ εἶ σὺ
γεννάδας ἀνήρ· χωρεῖς γὰρ ἐς τὸ δίκαιον. ἀποδύεσθε δή. πῶς
οὖν βασανιεῖς νὼ δικαίως; ῥᾳδίως· πληγὴν παρὰ πληγὴν
ἑκάτερον. καλῶς λέγεις. ἰδού. σκόπει νυν ἤν μ’ ὑποκινήσαντ’
ἴδῃς. ἤδη ’πάταξά σ’. οὐ μὰ Δί’. οὐδ’ ἐμοὶ δοκεῖς. ἀλλ’
εἶμ’ ἐπὶ τονδὶ καὶ πατάξω. πηνίκα; καὶ δὴ ’πάταξα. κᾆτα
πῶς οὐκ ἔπταρον; οὐκ οἶδα· τουδὶ δ’ αὖθις ἀποπειράσομαι.
οὔκουν ἀνύσεις τι; ἀτταταῖ. τί τἀτταταῖ; μῶν ὠδυνήθης; οὐ
μὰ Δί’ ἀλλ’ ἐφρόντισα ὁπόθ’ Ἡράκλεια τἀν Διομείοις
γίγνεται. ἅνθρωπος ἱερός. δεῦρο πάλιν βαδιστέον. ἰοὺ ἰού.
τί ἔστιν; ἱππέας ὁρῶ. τί δῆτα κλάεις; κρομμύων
ὀσφραίνομαι. ἐπεὶ προτιμᾷς γ’ οὐδέν. οὐδέν μοι μέλει.
βαδιστέον τἄρ’ ἐστὶν ἐπὶ τονδὶ πάλιν. οἴμοι. τί ἔστι;
τὴν ἄκανθαν ἐξελε. τί τὸ πρᾶγμα τουτί; δεῦρο πάλιν
βαδιστέον. Ἄπολλον—ὅς που Δῆλον ἢ Πυθῶν’ ἔχεις. ἤλγησεν·
οὐκ ἤκουσας; οὐκ ἔγωγ’, ἐπεὶ ἴαμβον Ἱππώνακτος
ἀνεμιμνῃσκόμην. οὐδὲν ποιεῖς γάρ· ἀλλὰ τὰς λαγόνας σπόδει.
μὰ τὸν Δί’ ἀλλ’ ἤδη πάρεχε τὴν γαστέρα. Πόσειδον ἤλγησέν
τις. ὃς Αἰγαίου πρῶνας ἢ γλαυκᾶς μέδεις ἁλὸς ἐν βένθεσιν.
οὔ τοι μὰ τὴν Δήμητρα δύναμαί πω μαθεῖν ὁπότερος ὑμῶν
ἐστι θεός. ἀλλ’ εἴσιτον· ὁ δεσπότης γὰρ αὐτὸς ὑμᾶς
γνώσεται χἠ Φερρέφατθ’, ἅτ’ ὄντε κἀκείνω θεώ. ὀρθῶς
λέγεις· ἐβουλόμην δ’ ἂν τοῦτό σε πρότερον νοῆσαι, πρὶν ἐμὲ
τὰς πληγὰς λαβεῖν. Μοῦσα χορῶν ἱερῶν· ἐπίβηθι καὶ ἔλθ’
ἐπὶ τέρψιν ἀοιδᾶς ἐμᾶς, τὸν πολὺν ὀψομένη λαῶν· ὄχλον,
οὗ σοφίαι μυρίαι κάθηνται φιλοτιμότεραι Κλεοφῶντος, ἐφ’ οὗ
δὴ χείλεσιν ἀμφιλάλοις δεινὸν ἐπιβρέμεται Θρῃκία χελιδὼν
†ἐπὶ βάρβαρον ἑζομένη πέταλον· † κελαδεῖ δ’ ἐπίκλαυτον
ἀηδόνιον νόμον, ὡς ἀπολεῖται, κἂν ἴσαι γένωνται. τὸν
ἱερὸν χορὸν δίκαιόν ἐστι χρηστὰ τῇ πόλει ξυμπαραινεῖν καὶ
διδάσκειν. πρῶτον οὖν ἡμῖν δοκεῖ ἐξισῶσαι τοὺς πολίτας
κἀφελεῖν τὰ δείματα, κεἴ τις ἥμαρτε σφαλείς τι Φρυνίχου
παλαίσμασιν, ἐγγενέσθαι φημὶ χρῆναι τοῖς ὀλισθοῦσιν τότε
αἰτίαν ἐκθεῖσι λῦσαι τὰς πρότερον ἁμαρτίας. εἶτ’ ἄτιμόν
φημι χρῆναι μηδέν’ εἶν’ ἐν τῇ πόλει· καὶ γὰρ αἰσχρόν ἐστι
τοὺς μὲν ναυμαχήσαντας μίαν καὶ Πλαταιᾶς εὐθὺς εἶναι κἀντὶ
δούλων δεσπότας. κοὐδὲ ταῦτ’ ἔγωγ’ ἔχοιμ’ ἂν μὴ οὐ καλῶς
φάσκειν ἔχειν, ἀλλ’ ἐπαινῶ· μόνα γὰρ αὐτὰ νοῦν ἔχοντ’
ἐδράσατε. πρὸς δὲ τούτοις εἰκὸς ὑμᾶς, οἳ μεθ’ ὑμῶν πολλὰ
δὴ χοἰ πατέρες ἐναυμάχησαν καὶ προσήκουσιν γένει, τὴν μίαν
ταύτην παρεῖναι ξυμφορὰν αἰτουμένοις. ἀλλὰ τῆς ὀργῆς
ἀνέντες ὦ σοφώτατοι φύσει πάντας ἀνθρώπους ἑκόντες
συγγενεῖς κτησώμεθα κἀπιτίμους καὶ πολίτας, ὅστις ἂν
ξυνναυμαχῇ. εἰ δὲ ταῦτ’ ὀγκωσόμεσθα κἀποσεμνυνούμεθα, τὴν
πόλιν καὶ ταῦτ’ ἔχοντες κυμάτων ἐν ἀγκάλαις, ὑστέρῳ
χρόνῳ ποτ’ αὖθις εὖ φρονεῖν οὐ δόξομεν. εἰ δ’ ἐγὼ ὀρθὸς
ἰδεῖν βίον ἀνέρος ἢ τρόπον ὅστις ἔτ’ οἰμώξεται, οὐ
πολὺν οὐδ’ ὁ πίθηκος οὗτος ὁ νῦν ἐνοχλῶν, Κλειγένης ὁ
μικρός, ὁ πονηρότατος βαλανεὺς ὁπόσοι κρατοῦσι κυκησιτέφρου
ψευδολίτρου κονίας καὶ Κιμωλίας γῆς, χρόνον ἐνδιατρίψει·
ἰδὼν δὲ τάδ’ οὐκ εἰρηνικὸς ἔσθ’, ἵνα μή ποτε κἀποδυθῇ
μεθύων ἄνευ ξύλου βαδίζων. πολλάκις γ’ ἡμῖν ἔδοξεν ἡ πόλις
πεπονθέναι ταὐτὸν ἔς τε τῶν πολιτῶν τοὺς καλούς τε κἀγαθοὺς
ἔς τε τἀρχαῖον νόμισμα καὶ τὸ καινὸν χρυσίον. οὔτε γὰρ
τούτοισιν οὖσιν οὐ κεκιβδηλευμένοις, ἀλλὰ καλλίστοις
ἁπάντων, ὡς δοκεῖ, νομισμάτων καὶ μόνοις ὀρθῶς κοπεῖσι καὶ
κεκωδωνισμένοις ἔν τε τοῖς Ἕλλησι καὶ τοῖς βαρβάροισι
πανταχοῦ χρώμεθ’ οὐδέν, ἀλλὰ τούτοις τοῖς πονηροῖς χαλκίοις
χθές τε καὶ πρώην κοπεῖσι τῷ κακίστῳ κόμματι. τῶν πολιτῶν
θ’ οὓς μὲν ἴσμεν εὐγενεῖς καὶ σώφρονας ἄνδρας ὄντας καὶ
δικαίους καὶ καλούς τε κἀγαθοὺς καὶ τραφέντας ἐν παλαίστραις
καὶ χοροῖς καὶ μουσικῇ, προυσελοῦμεν, τοῖς δὲ χαλκοῖς καὶ
ξένοις καὶ πυρρίαις καὶ πονηροῖς κἀκ πονηρῶν εἰς ἅπαντα
χρώμεθα ὑστάτοις ἀφιγμένοισιν, οἷσιν ἡ πόλις πρὸ τοῦ οὐδὲ
φαρμακοῖσιν εἰκῇ ῥᾳδίως ἐχρήσατ’ ἄν. ἀλλὰ καὶ νῦν
ὦνόητοι μεταβαλόντες τοὺς τρόπους χρῆσθε τοῖς χρηστοῖσιν
αὖθις· καὶ κατορθώσασι γὰρ εὔλογον, κἄν τι σφαλῆτ’, ἐξ
ἀξίου γοῦν τοῦ ξύλου, ἤν τι καὶ πάσχητε, πάσχειν τοῖς
σοφοῖς δοκήσετε. νὴ τὸν Δία τὸν σωτῆρα γεννάδας ἀνὴρ ὁ
δεσπότης σου. πῶς γὰρ οὐχὶ γεννάδας, ὅστις γε πίνειν οἶδε
καὶ βινεῖν μόνον; τὸ δὲ μὴ πατάξαι σ’ ἐξελεγχθέντ’
ἄντικρυς, ὅτι δοῦλος ὢν ἔφασκες εἶναι δεσπότης. ᾤμωξε
μέντἄν. τοῦτο μέντοι δουλικὸν εὐθὺς πεποίηκας, ὅπερ ἐγὼ
χαίρω ποιῶν. χαίρεις, ἱκετεύω; μἀλλ’ ἐποπτεύειν δοκῶ, ὅταν
καταράσωμαι λάθρᾳ τῷ δεσπότῃ. τί δὲ τονθορύζων, ἡνίκ’ ἂν
πληγὰς λαβὼν πολλὰς ἀπίῃς θύραζε; καὶ τοῦθ’ ἥδομαι. τί δὲ
πολλὰ πράττων; ὡς μὰ Δί’ οὐδὲν οἶδ’ ἐγώ. ὁμόγνιε Ζεῦ·
καὶ παρακούων δεσποτῶν ἅττ’ ἂν λαλῶσι; μἀλλὰ πλεῖν ἢ
μαίνομαι. τί δὲ τοῖς θύραζε ταῦτα καταλαλῶν; ἐγώ; μὰ Δί’
ἀλλ’ ὅταν δρῶ τοῦτο, κἀκμιαίνομαι. ὦ Φοῖβ’ Ἄπολλον
ἔμβαλέ μοι τὴν δεξιάν, καὶ δὸς κύσαι καὐτὸς κύσον, καί μοι
φράσον πρὸς Διός, ὃς ἡμῖν ἐστιν ὁμομαστιγίας, τίς οὗτος
οὕνδον ἐστὶ θόρυβος καὶ βοὴ χὠ λοιδορησμός; Αἰσχύλου
κεὐριπίδου. ἆ. πρᾶγμα πρᾶγμα μέγα κεκίνηται μέγα ἐν τοῖς
νεκροῖσι καὶ στάσις πολλὴ πάνυ. ἐκ τοῦ; νόμος τις ἐνθάδ’
ἐστὶ κείμενος ἀπὸ τῶν τεχνῶν ὅσαι μεγάλαι καὶ δεξιαί, τὸν
ἄριστον ὄντα τῶν ἑαυτοῦ συντέχνων σίτησιν αὐτὸν ἐν
πρυτανείῳ λαμβάνειν θρόνον τε τοῦ Πλούτωνος ἑξῆς— μανθάνω.
ἕως ἀφίκοιτο τὴν τέχνην σοφώτερος ἕτερός τις αὐτοῦ· τότε
δὲ παραχωρεῖν ἔδει. τί δῆτα τουτὶ τεθορύβηκεν Αἰσχύλον;
ἐκεῖνος εἶχε τὸν τραγῳδικὸν θρόνον, ὡς ὢν κράτιστος τὴν
τέχνην. νυνὶ δὲ τίς; ὅτε δὴ κατῆλθ’ Εὐριπίδης, ἐπεδείκνυτο
τοῖς λωποδύταις καὶ τοῖσι βαλλαντιοτόμοις καὶ τοῖσι
πατραλοίαισι καὶ τοιχωρύχοις, ὅπερ ἔστ’ ἐν Ἅιδου πλῆθος,
οἱ δ’ ἀκροώμενοι τῶν ἀντιλογιῶν καὶ λυγισμῶν καὶ στροφῶν
ὑπερεμάνησαν κἀνόμισαν σοφώτατον· κἄπειτ’ ἐπαρθεὶς
ἀντελάβετο τοῦ θρόνου, ἵν’ Αἰσχύλος καθῆστο. κοὐκ
ἐβάλλετο; μὰ Δί’ ἀλλ’ ὁ δῆμος ἀνεβόα κρίσιν ποιεῖν
ὁπότερος εἴη τὴν τέχνην σοφώτερος. ὁ τῶν πανούργων; νὴ Δί’
οὐράνιόν γ’ ὅσον. μετ’ Αἰσχύλου δ’ οὐκ ἦσαν ἕτεροι
σύμμαχοι; ὀλίγον τὸ χρηστόν ἐστιν, ὥσπερ ἐνθάδε. τί δῆθ’
ὁ Πλούτων δρᾶν παρασκευάζεται; ἀγῶνα ποιεῖν αὐτίκα μάλα καὶ
κρίσιν κἄλεγχον αὐτῶν τῆς τέχνης. κἄπειτα πῶς οὐ καὶ
Σοφοκλέης ἀντελάβετο τοῦ θρόνου; μὰ Δί’ οὐκ ἐκεῖνος, ἀλλ’
ἔκυσε μὲν Αἰσχύλον, ὅτε δὴ κατῆλθε, κἀνέβαλε τὴν δεξιάν,
κἀκεῖνος ὑπεχώρησεν αὐτῷ τοῦ θρόνου· νυνὶ δ’ ἔμελλεν, ὡς
ἔφη Κλειδημίδης, ἔφεδρος καθεδεῖσθαι· κἂν μὲν Αἰσχύλος
κρατῇ, ἕξειν κατὰ χώραν· εἰ δὲ μή, περὶ τῆς τέχνης
διαγωνιεῖσθ’ ἔφασκε πρός γ’ Εὐριπίδην. τὸ χρῆμ’ ἄρ’ ἔσται;
νὴ Δί’ ὀλίγον ὕστερον. κἀνταῦθα δὴ τὰ δεινὰ κινηθήσεται.
καὶ γὰρ ταλάντῳ μουσικὴ σταθμήσεται— τί δέ; μειαγωγήσουσι
τὴν τραγῳδίαν; καὶ κανόνας ἐξοίσουσι καὶ πήχεις ἐπῶν καὶ
πλαίσια ξύμπτυκτα— πλινθεύσουσι γάρ; καὶ διαμέτρους καὶ
σφῆνας. ὁ γὰρ Εὐριπίδης κατ’ ἔπος βασανιεῖν φησι τὰς
τραγῳδίας. ἦ που βαρέως οἶμαι τὸν Αἰσχύλον φέρειν. ἔβλεψε
γοῦν ταυρηδὸν ἐγκύψας κάτω. κρινεῖ δὲ δὴ τίς ταῦτα; τοῦτ’
ἦν δύσκολον· σοφῶν γὰρ ἀνδρῶν ἀπορίαν ηὑρισκέτην. οὔτε
γὰρ Ἀθηναίοισι συνέβαιν’ Αἰσχύλος— πολλοὺς ἴσως ἐνόμιζε
τοὺς τοιχωρύχους. λῆρόν τε τἄλλ’ ἡγεῖτο τοῦ γνῶναι πέρι
φύσεις ποιητῶν· εἶτα τῷ σῷ δεσπότῃ ἐπέτρεψαν, ὁτιὴ τῆς
τέχνης ἔμπειρος ἦν. ἀλλ’ εἰσίωμεν· ὡς ὅταν γ’ οἱ δεσπόται
ἐσπουδάκωσι, κλαύμαθ’ ἡμῖν γίγνεται. ἦ που δεινὸν
ἐριβρεμέτας χόλον ἔνδοθεν ἕξει, ἡνίκ’ ἂν ὀξύλαλον
παρίδῃ θήγοντος ὀδόντα ἀντιτέχνου· τότε δὴ μανίας ὑπὸ
δεινῆς ὄμματα στροβήσεται. ἔσται δ’ ἱππολόφων τε λόγων
κορυθαίολα νείκη σχινδαλάμων τε παραξόνια σμιλεύματά τ’ ἔργων,
φωτὸς ἀμυνομένου φρενοτέκτονος ἀνδρὸς ῥήμαθ’ ἱπποβάμονα.
φρίξας δ’ αὐτοκόμου λοφιᾶς λασιαύχενα χαίταν, δεινὸν
ἐπισκύνιον ξυνάγων βρυχώμενος ἥσει ῥήματα γομφοπαγῆ
πινακηδὸν ἀποσπῶν γηγενεῖ φυσήματι· ἔνθεν δὴ στοματουργὸς
ἐπῶν βασανίστρια λίσφη γλῶσσ’ ἀνελισσομένη φθονεροὺς κινοῦσα
χαλινοὺς ῥήματα δαιομένη καταλεπτολογήσει πλευμόνων πολὺν
πόνον. οὐκ ἂν μεθείμην τοῦ θρόνου, μὴ νουθέτει. κρείττων
γὰρ εἶναί φημι τούτου τὴν τέχνην. Αἰσχύλε τί σιγᾷς;
αἰσθάνει γὰρ τοῦ λόγου. ἀποσεμνυνεῖται πρῶτον, ἅπερ
ἑκάστοτε ἐν ταῖς τραγῳδίαισιν ἐτερατεύετο. ὦ δαιμόνῑ
ἀνδρῶν μὴ μεγάλα λίαν λέγε. ἐγᾦδα τοῦτον καὶ διέσκεμμαι
πάλαι, ἄνθρωπον ἀγριοποιὸν αὐθαδόστομον, ἔχοντ’ ἀχάλινον
ἀκρατὲς ἀπύλωτον στόμα, ἀπεριλάλητον κομποφακελορρήμονα.
ἄληθες ὦ παῖ τῆς ἀρουραίας θεοῦ; σὺ δή με ταῦτ’ ὦ
στωμυλιοσυλλεκτάδη καὶ πτωχοποιὲ καὶ ῥακιοσυρραπτάδη; ἀλλ’ οὔ
τι χαίρων αὔτ’ ἐρεῖς. παῦ’ Αἰσχύλε, καὶ μὴ πρὸς ὀργὴν
σπλάγχνα θερμήνῃς κότῳ. οὐ δῆτα πρίν γ’ ἂν τοῦτον ἀποφήνω
σαφῶς τὸν χωλοποιὸν οἷος ὢν θρασύνεται. ἄρν’ ἄρνα μέλανα
παῖδες ἐξενέγκατε· τυφὼς γὰρ ἐκβαίνειν παρασκευάζεται. ὦ
Κρητικὰς μὲν συλλέγων μονῳδίας, γάμους δ’ ἀνοσίους ἐσφέρων
ἐς τὴν τέχνην. ἐπίσχες οὗτος ὦ πολυτίμητ’ Αἰσχύλε. ἀπὸ
τῶν χαλαζῶν δ’ ὦ πόνηρ’ Εὐριπίδη ἄναγε σεαυτὸν ἐκποδών,
εἰ σωφρονεῖς, ἵνα μὴ κεφαλαίῳ τὸν κρόταφόν σου ῥήματι
θενὼν ὑπ’ ὀργῆς ἐκχέῃ τὸν Τήλεφον· σὺ δὲ μὴ πρὸς ὀργὴν
Αἰσχύλ’ ἀλλὰ πρᾳόνως ἔλεγχ’ ἐλέγχου· λοιδορεῖσθαι δ’ οὐ
πρέπει ἄνδρας ποιητὰς ὥσπερ ἀρτοπώλιδας. σὺ δ’ εὐθὺς
ὥσπερ πρῖνος ἐμπρησθεὶς βοᾷς. ἕτοιμός εἰμ’ ἔγωγε, κοὐκ
ἀναδύομαι, δάκνειν δάκνεσθαι πρότερος, εἰ τούτῳ δοκεῖ,
τἄπη, τὰ μέλη, τὰ νεῦρα τῆς τραγῳδίας, καὶ νὴ Δία τὸν
Πηλέα γε καὶ τὸν Αἴολον καὶ τὸν Μελέαγρον κἄτι μάλα τὸν
Τήλεφον. τί δαὶ σὺ βουλεύει ποιεῖν; λέγ’ Αἰσχύλε. ἐβουλόμην
μὲν οὐκ ἐρίζειν ἐνθάδε· οὐκ ἐξ ἴσου γάρ ἐστιν ἁγὼν
νῷν. τί δαί; ὅτι ἡ ποίησις οὐχὶ συντέθνηκέ μοι, τούτῳ
δὲ συντέθνηκεν, ὥσθ’ ἕξει λέγειν. ὅμως δ’ ἐπειδή σοι
δοκεῖ, δρᾶν ταῦτα χρή. ἴθι νυν λιβανωτὸν δεῦρό τις καὶ πῦρ
δότω. ὅπως ἂν εὔξωμαι πρὸ τῶν σοφισμάτων ἀγῶνα κρῖναι
τόνδε μουσικώτατα· ὑμεῖς δὲ ταῖς Μούσαις τι μέλος ὑπᾴσατε.
ὦ Διὸς ἐννέα παρθένοι ἁγναὶ Μοῦσαι, λεπτολόγους ξυνετὰς
φρένας αἳ καθορᾶτε ἀνδρῶν γνωμοτύπων, ὅταν εἰς ἔριν
ὀξυμερίμνοις ἔλθωσι στρεβλοῖσι παλαίσμασιν ἀντιλογοῦντες,
ἔλθετ’ ἐποψόμεναι δύναμιν δεινοτάτοιν στομάτοιν πορίσασθαι
ῥήματα καὶ παραπρίσματ’ ἐπῶν. νῦν γὰρ ἀγὼν σοφίας ὁ μέγας
χωρεῖ πρὸς ἔργον ἤδη. εὔχεσθε δὴ καὶ σφώ τι πρὶν τἄπη
λέγειν. Δήμητερ ἡ θρέψασα τὴν ἐμὴν φρένα, εἶναί με τῶν
σῶν ἄξιον μυστηρίων. ἐπίθες λαβὼν δὴ καὶ σὺ λιβανωτόν.
καλῶς· ἕτεροι γάρ εἰσιν οἷσιν εὔχομαι θεοῖς. ἴδιοί τινές
σοι, κόμμα καινόν; καὶ μάλα. ἴθι δὴ προσεύχου τοῖσιν
ἰδιώταις θεοῖς. αἰθὴρ ἐμὸν βόσκημα καὶ γλώσσης στρόφιγξ
καὶ ξύνεσι καὶ μυκτῆρες ὀσφραντήριοι, ὀρθῶς μ’ ἐλέγχειν ὧν
ἂν ἅπτωμαι λόγων. καὶ μὴν ἡμεῖς ἐπιθυμοῦμεν παρὰ σοφοῖν
ἀνδροῖν ἀκοῦσαι τίνα λόγων ἐμμέλειαν ἔπιτε δαΐαν ὁδόν.
γλῶσσα μὲν γὰρ ἠγρίωται, λῆμα δ’ οὐκ ἄτολμον ἀμφοῖν, οὐδ’
ἀκίνητοι φρένες. προσδοκᾶν οὖν εἰκός ἐστι τὸν μὲν
ἀστεῖόν τι λέξειν καὶ κατερρινημένον, τὸν δ’ ἀνασπῶντ’
αὐτοπρέμνοις τοῖς λόγοισιν ἐμπεσόντα συσκεδᾶν πολλὰς
ἀλινδήθρας ἐπῶν. ἀλλ’ ὡς τάχιστα χρὴ λέγειν· οὕτω δ’ ὅπως
ἐρεῖτον ἀστεῖα καὶ μήτ’ εἰκόνας μήθ’ οἷ’ ἂν ἄλλος
εἴποι. καὶ μὴν ἐμαυτὸν μέν γε τὴν ποίησιν οἷός εἰμι, ἐν
τοῖσιν ὑστάτοις φράσω, τοῦτον δὲ πρῶτ’ ἐλέγξω, ὡς ἦν
ἀλαζὼν καὶ φέναξ οἵοις τε τοὺς θεατὰς ἐξηπάτα μώρους λαβὼν
παρὰ Φρυνίχῳ τραφέντας. πρώτιστα μὲν γὰρ ἕνα τιν’ ἂν
καθῖσεν ἐγκαλύψας, Ἀχιλλέα τιν’ ἢ Νιόβην, τὸ πρόσωπον οὐχὶ
δεικνύς, πρόσχημα τῆς τραγῳδίας, γρύζοντας οὐδὲ τουτί. μὰ
τὸν Δί’ οὐ δῆθ’. ὁ δὲ χορός γ’ ἤρειδεν ὁρμαθοὺς ἂν μελῶν
ἐφεξῆς τέτταρας ξυνεχῶς ἄν οἱ δ’ ἐσίγων. ἐγὼ δ’ ἔχαιρον
τῇ σιωπῇ, καί με τοῦτ’ ἔτερπεν οὐχ ἧττον ἢ νῦν οἱ
λαλοῦντες. ἠλίθιος γὰρ ἦσθα, σάφ’ ἴσθι. κἀμαυτῷ δοκῶ. τί
δὲ ταῦτ’ ἔδρασ’ ὁ δεῖνα; ὑπ’ ἀλαζονείας, ἵν’ ὁ θεατὴς
προσδοκῶν καθοῖτο, ὁπόθ’ ἡ Νιόβη τι φθέγξεται· τὸ δρᾶμα δ’
ἂν διῄει. ὢ παμπόνηρος, οἷ’ ἄρ’ ἐφενακιζόμην ὑπ’
αὐτοῦ. τί σκορδινᾷ καὶ δυσφορεῖς; ὅτι αὐτὸν ἐξελέγχω.
κἄπειτ’ ἐπειδὴ ταῦτα ληρήσειε καὶ τὸ δρᾶμα ἤδη μεσοίη,
ῥήματ’ ἂν βόεια δώδεκ’ εἶπεν, ὀφρῦς ἔχοντα καὶ λόφους,
δείν’ ἄττα μορμορωπά, ἄγνωτα τοῖς θεωμένοις. οἴμοι τάλας.
σιώπα. σαφὲς δ’ ἂν εἶπεν οὐδὲ ἕν— μὴ πρῖε τοὺς ὀδόντας.
ἀλλ’ ἢ Σκαμάνδρους ἢ τάφρους ἢ ’π’ ἀσπίδων ἐπόντας
γρυπαιέτους χαλκηλάτους καὶ ῥήμαθ’ ἱππόκρημνα, ἃ ξυμβαλεῖν
οὐ ῥᾴδῑ ἦν. νὴ τοὺς θεοὺς ἐγὼ γοῦν ἤδη ποτ’ ἐν μακρῷ
χρόνῳ νυκτὸς διηγρύπνησα τὸν ξουθὸν ἱππαλεκτρυόνα ζητῶν τίς
ἐστιν ὄρνις. σημεῖον ἐν ταῖς ναυσὶν ὦμαθέστατ’
ἐνεγέγραπτο. ἐγὼ δὲ τὸν Φιλοξένου γ’ ᾤμην Ἔρυξιν εἶναι.
εἶτ’ ἐν τραγῳδίαις ἐχρῆν κἀλεκτρυόνα ποιῆσαι; σὺ δ’ ὦ
θεοῖσιν ἐχθρὲ ποῖ’ ἄττ’ ἐστὶν ἅττ’ ἐποίεις; οὐχ
ἱππαλεκτρυόνας μὰ Δί’ οὐδὲ τραγελάφους, ἅπερ σύ, ἃν τοῖσι
παραπετάσμασιν τοῖς Μηδικοῖς γράφουσιν· ἀλλ’ ὡς παρέλαβον τὴν
τέχνην παρὰ σοῦ τὸ πρῶτον εὐθὺς οἰδοῦσαν ὑπὸ κομπασμάτων
καὶ ῥημάτων ἐπαχθῶν, ἴσχνανα μὲν πρώτιστον αὐτὴν καὶ τὸ
βάρος ἀφεῖλον ἐπυλλίοις καὶ περιπάτοις καὶ τευτλίοισι
λευκοῖς, χυλὸν διδοὺς στωμυλμάτων ἀπὸ βιβλίων ἀπηθῶν· εἶτ’
ἀνέτρεφον μονῳδίαις— Κηφισοφῶντα μιγνύς. εἶτ’ οὐκ ἐλήρουν
ὅ τι τύχοιμ’ οὐδ’ ἐμπεσὼν ἔφυρον, ἀλλ’ οὑξιὼν πρώτιστα
μέν μοι τὸ γένος εἶπ’ ἂν εὐθὺς τοῦ δράματος. κρεῖττον γὰρ
ἦν σοι νὴ Δί’ ἢ τὸ σαυτοῦ. ἔπειτ’ ἀπὸ τῶν πρώτων ἐπῶν
οὐδὲν παρῆκ’ ἂν ἀργόν, ἀλλ’ ἔλεγεν ἡ γυνή τέ μοι χὠ
δοῦλος οὐδὲν ἧττον, χὠ δεσπότης χἠ παρθένος χἠ γραῦς ἄν.
εἶτα δῆτα οὐκ ἀποθανεῖν σε ταῦτ’ ἐχρῆν τολμῶντα; μὰ τὸν
Ἀπόλλω· δημοκρατικὸν γὰρ αὔτ’ ἔδρων. τοῦτο μὲν ἔασον ὦ
τᾶν. οὐ σοὶ γάρ ἐστι περίπατος κάλλιστα περί γε τούτου.
ἔπειτα τουτουσὶ λαλεῖν ἐδίδαξα— φημὶ κἀγώ. ὡς πρὶν διδάξαι
γ’ ὤφελες μέσος διαρραγῆναι. λεπτῶν τε κανόνων ἐσβολὰς ἐπῶν
τε γωνιασμούς, νοεῖν ὁρᾶν ξυνιέναι στρέφειν ἐρᾶν τεχνάζειν,
κάχ’ ὑποτοπεῖσθαι, περινοεῖν ἅπαντα— φημὶ κἀγώ. οἰκεῖα
πράγματ’ εἰσάγων, οἷς χρώμεθ’, οἷς ξύνεσμεν, ἐξ ὧν γ’ ἂν
ἐξηλεγχόμην· ξυνειδότες γὰρ οὗτοι ἤλεγχον ἄν μου τὴν
τέχνην· ἀλλ’ οὐκ ἐκομπολάκουν ἀπὸ τοῦ φρονεῖν ἀποσπάσας,
οὐδ’ ἐξέπληττον αὐτούς, Κύκνους ποιῶν καὶ Μέμνονας
κωδωνοφαλαροπώλους. γνώσει δὲ τοὺς τούτου τε κἀμοὺς ἑκατέρου
μαθητάς. τουτουμενὶ Φορμίσιος Μεγαίνετός θ’ ὁ Μανῆς,
σαλπιγγολογχυπηνάδαι, σαρκασμοπιτυοκάμπται, οὑμοὶ δὲ Κλειτοφῶν
τε καὶ Θηραμένης ὁ κομψός. Θηραμένης; σοφός γ’ ἀνὴρ καὶ
δεινὸς ἐς τὰ πάντα, ὃς ἢν κακοῖς που περιπέσῃ καὶ πλησίον
παραστῇ, πέπτωκεν ἔξω τῶν κακῶν, οὐ Χῖος ἀλλὰ Κεῖος.
τοιαῦτα μέντοὐγὼ φρονεῖν τούτοισιν εἰσηγησάμην, λογισμὸν
ἐνθεὶς τῇ τέχνῃ καὶ σκέψιν, ὥστ’ ἤδη νοεὶν ἅπαντα καὶ
διειδέναι τά τ’ ἄλλα καὶ τὰς οἰκίας οἰκεῖν ἄμεινον ἢ
πρὸ τοῦ κἀνασκοπεῖν, ‘πῶς τοῦτ’ ἔχει; ποῦ μοι τοδί; τίς
τοῦτ’ ἔλαβε;’ νὴ τοὺς θεοὺς νῦν γοῦν Ἀθηναίων ἅπας τις
εἰσιὼν κέκραγε πρὸς τοὺς οἰκέτας ζητεῖ τε, ‘ποῦ ’στιν ἡ
χύτρα; τίς τὴν κεφαλὴν ἀπεδήδοκεν τῆς μαινίδος; τὸ τρύβλιον
τὸ περυσινὸν τέθνηκέ μοι· ποῦ τὸ σκόροδον τὸ χθιζινόν; τίς
τῆς ἐλάας παρέτραγεν;’ τέως δ’ ἀβελτερώτατοι κεχηνότες
Μαμμάκυθοι Μελιτίδαι καθῆντο. τάδε μὲν λεύσσεις φαίδιμ’
Ἀχιλλεῦ· σὺ δὲ τί φέρε πρὸς ταῦτα λέξεις; μόνον ὅπως . . .
μή σ’ ὁ θυμὸς ἁρπάσας ἐκτὸς οἴσει τῶν ἐλαῶν· δεινὰ γὰρ
κατηγόρηκεν. ἀλλ’ ὅπως ὦ γεννάδα μὴ πρὸς ὀργὴν
ἀντιλέξεις, ἀλλὰ συστείλας ἄκροισι χρώμενος τοῖς ἱστίοις,
εἶτα μᾶλλον μᾶλλον ἄξεις καὶ φυλάξεις, ἡνίκ’ ἂν τὸ
πνεῦμα λεῖον καὶ καθεστηκὸς λάβῃς. ἀλλ’ ὦ πρῶτος τῶν
Ἑλλήνων πυργώσας ῥήματα σεμνὰ καὶ κοσμήσας τραγικὸν λῆρον,
θαρρῶν τὸν κρουνὸν ἀφίει. θυμοῦμαι μὲν τῇ ξυντυχίᾳ, καὶ
μου τὰ σπλάγχν’ ἀγανακτεῖ, εἰ πρὸς τοῦτον δεῖ μ’ ἀντιλέγειν·
ἵνα μὴ φάσκῃ δ’ ἀπορεῖν με, ἀπόκριναί μοι, τίνος οὕνεκα
χρὴ θαυμάζειν ἄνδρα ποιητήν; δεξιότητος καὶ νουθεσίας, ὅτι
βελτίους τε ποιοῦμεν τοὺς ἀνθρώπους ἐν ταῖς πόλεσιν. τοῦτ’
οὖν εἰ μὴ πεποίηκας, ἀλλ’ ἐκ χρηστῶν καὶ γενναίων
μοχθηροτάτους ἀπέδειξας, τί παθεῖν φήσεις ἄξιος εἶναι;
τεθνάναι· μὴ τοῦτον ἐρώτα. σκέψαι τοίνυν οἵους αὐτοὺς παρ’
ἐμοῦ παρεδέξατο πρῶτον, εἰ γενναίους καὶ τετραπήχεις, καὶ μὴ
διαδρασιπολίτας, μηδ’ ἀγοραίους μηδὲ κοβάλους ὥσπερ νῦν μηδὲ
πανούργους, ἀλλὰ πνέοντας δόρυ καὶ λόγχας καὶ λευκολόφους
τρυφαλείας καὶ πήληκας καὶ κνημῖδας καὶ θυμοὺς ἑπταβοείους.
καὶ δὴ χωρεῖ τουτὶ τὸ κακόν· κρανοποιῶν αὖ μ’ ἐπιτρίψει.
καὶ τί σὺ δράσας οὕτως αὐτοὺς γενναίους ἐξεδίδαξας;
Αἰσχύλε λέξον, μηδ’ αὐθάδως σεμνυνόμενος χαλέπαινε. δρᾶμα
ποιήσας Ἄρεως μεστόν. ποῖον; τοὺς ἕπτ’ ἐπὶ Θήβας· ὃ
θεασάμενος πᾶς ἄν τις ἀνὴρ ἠράσθη δάιος εἶναι. τουτὶ μέν
σοι κακὸν εἴργασται· Θηβαίους γὰρ πεποίηκας ἀνδρειοτέρους ἐς
τὸν πόλεμον, καὶ τούτου γ’ οὕνεκα τύπτου. ἀλλ’ ὑμῖν αὔτ’
ἐξῆν ἀσκεῖν, ἀλλ’ οὐκ ἐπὶ τοῦτ’ ἐτράπεσθε. εἶτα διδάξας
Πέρσας μετὰ τοῦτ’ ἐπιθυμεῖν ἐξεδίδαξα νικᾶν ἀεὶ τοὺς
ἀντιπάλους, κοσμήσας ἔργον ἄριστον. ἐχάρην γοῦν, †ἡνίκ’
ἤκουσα περὶ Δαρείου τεθνεῶτος,† ὁ χορὸς δ’ εὐθὺς τὼ χεῖρ’
ὡδὶ συγκρούσας εἶπεν ‘ἰαυοῖ.’ ταῦτα γὰρ ἄνδρας χρὴ
ποιητὰς ἀσκεῖν. σκέψαι γὰρ ἀπ’ ἀρχῆς ὡς ὠφέλιμοι τῶν
ποιητῶν οἱ γενναῖοι γεγένηνται. Ὀρφεὺς μὲν γὰρ τελετάς θ’
ἡμῖν κατέδειξε φόνων τ’ ἀπέχεσθαι, Μουσαῖος δ’ ἐξακέσεις τε
νόσων καὶ χρησμούς, Ἡσίοδος δὲ γῆς ἐργασίας, καρπῶν ὥρας,
ἀρότους· ὁ δὲ θεῖος Ὅμηρος ἀπὸ τοῦ τιμὴν καὶ κλέος
ἔσχεν πλὴν τοῦδ’ ὅτι χρήστ’ ἐδίδαξεν, τάξεις ἀρετὰς
ὁπλίσεις ἀνδρῶν; καὶ μὴν οὐ Παντακλέα γε ἐδίδαξεν ὅμως
τὸν σκαιότατον· πρώην γοῦν, ἡνίκ’ ἔπεμπεν, τὸ κράνος πρῶτον
περιδησάμενος τὸν λόφον ἤμελλ’ ἐπιδήσειν. ἀλλ’ ἄλλους τοι
πολλοὺς ἀγαθούς, ὧν ἦν καὶ Λάμαχος ἥρως· ὅθεν ἡμὴ φρὴν
ἀπομαξαμένη πολλὰς ἀρετὰς ἐποίησεν, Πατρόκλων, Τεύκρων
θυμολεόντων, ἵν’ ἐπαίροιμ’ ἄνδρα πολίτην ἀντεκτείνειν
αὑτὸν τούτοις, ὁπόταν σάλπιγγος ἀκούσῃ. ἀλλ’ οὐ μὰ Δί’
οὐ Φαίδρας ἐποίουν πόρνας οὐδὲ Σθενεβοίας, οὐδ’ οἶδ’
οὐδεὶς ἥντιν’ ἐρῶσαν πώποτ’ ἐποίησα γυναῖκα. μὰ Δί’ οὐ
γὰρ ἐπῆν τῆς Ἀφροδίτης οὐδέν σοι. μηδέ γ’ ἐπείη. ἀλλ’
ἐπί τοι σοὶ καὶ τοῖς σοῖσιν πολλὴ πολλοῦ ’πικαθῆτο, ὥστε γε
καὐτόν σε κατ’ οὖν ἔβαλεν. νὴ τὸν Δία τοῦτό γέ τοι δή.
ἃ γὰρ ἐς τὰς ἀλλοτρίας ἐποίεις, αὐτὸς τούτοισιν ἐπλήγης.
καὶ τί βλάπτουσ’ ὦ σχέτλῑ ἀνδρῶν τὴν πόλιν ἁμαὶ
Σθενέβοιαι; ὅτι γενναίας καὶ γενναίων ἀνδρῶν ἀλόχους
ἀνέπεισας κώνεια πιεῖν αἰσχυνθείσας διὰ τοὺς σοὺς
Βελλεροφόντας. πότερον δ’ οὐκ ὄντα λόγον τοῦτον περὶ τῆς
Φαίδρας ξυνέθηκα; μὰ Δί’ ἀλλ’ ὄντ’· ἀλλ’ ἀποκρύπτειν χρὴ
τὸ πονηρὸν τόν γε ποιητήν, καὶ μὴ παράγειν μηδὲ διδάσκειν.
τοῖς μὲν γὰρ παιδαρίοισιν ἔστι διδάσκαλος ὅστις φράζει,
τοῖσιν δ’ ἡβῶσι ποιηταί. πάνυ δὴ δεῖ χρηστὰ λέγειν ἡμᾶς.
ἢν οὖν σὺ λέγῃς Λυκαβηττοὺς καὶ Παρνασσῶν ἡμῖν μεγέθη,
τοῦτ’ ἐστὶ τὸ χρηστὰ διδάσκειν, ὃν χρῆν φράζειν
ἀνθρωπείως; ἀλλ’ ὦ κακόδαιμον ἀνάγκη μεγάλων γνωμῶν καὶ
διανοιῶν ἴσα καὶ τὰ ῥήματα τίκτειν. κἄλλως εἰκὸς τοὺς
ἡμιθέους τοῖς ῥήμασι μείζοσι χρῆσθαι· καὶ γὰρ τοῖς
ἱματίοις ἡμῶν χρῶνται πολὺ σεμνοτέροισιν. ἁμοῦ χρηστῶς
καταδείξαντος διελυμήνω σύ. τί δράσας; πρῶτον μὲν τοὺς
βασιλεύοντας ῥάκῑ ἀμπισχών, ἵν’ ἐλεινοὶ τοῖς ἀνθρώποις
φαίνοιντ’ εἶναι. τοῦτ’ οὖν ἔβλαψά τι δράσας; οὔκουν
ἐθέλει γε τριηραρχεῖν πλουτῶν οὐδεὶς διὰ ταῦτα, ἀλλὰ
ῥακίοις περιειλάμενος κλάει καὶ φησὶ πένεσθαι. νὴ τὴν
Δήμητρα χιτῶνά γ’ ἔχων οὔλων ἐρίων ὑπένερθεν. κἂν ταῦτα
λέγων ἐξαπατήσῃ, παρὰ τοὺς ἰχθῦς ἀνέκυψεν. εἶτ’ αὖ
λαλιὰν ἐπιτηδεῦσαι καὶ στωμυλίαν ἐδίδαξας, ἣ ’ξεκένωσεν τάς
τε παλαίστρας καὶ τὰς πυγὰς ἐνέτριψεν τῶν μειρακίων
στωμυλλομένων, καὶ τοὺς Παράλους ἀνέπεισεν ἀνταγορεύειν τοῖς
ἄρχουσιν. καίτοι τότε γ’ ἡνίκ’ ἐγὼ ’ζων, οὐκ ἠπίσταντ’
ἀλλ’ ἢ μᾶζαν καλέσαι καὶ ‘ῥυππαπαῖ’ εἰπεῖν. νὴ τὸν
Ἀπόλλω, καὶ προσπαρδεῖν γ’ ἐς τὸ στόμα τῷ θαλάμακι, καὶ
μινθῶσαι τὸν ξύσσιτον κἀκβάς τινα λωποδυτῆσαι· νῦν δ’
ἀντιλέγει κοὐκέτ’ ἐλαύνων πλεῖ δευρὶ καὖθις ἐκεῖσε. ποίων
δὲ κακῶν οὐκ αἴτιός ἐστ’; οὐ προαγωγοὺς κατέδειξ’ οὗτος,
καὶ τικτούσας ἐν τοῖς ἱεροῖς, καὶ μιγνυμένας τοῖσιν
ἀδελφοῖς, καὶ φασκούσας οὐ ζῆν τὸ ζῆν; κᾆτ’ ἐκ τούτων ἡ
πόλις ἡμῶν ὑπογραμματέων ἀνεμεστώθη καὶ βωμολόχων
δημοπιθήκων ἐξαπατώντων τὸν δῆμον ἀεί, λαμπάδα δ’ οὐδεὶς
οἷός τε φέρειν ὑπ’ ἀγυμνασίας ἔτι νυνί. μὰ Δί’ οὐ δῆθ’,
ὥστ’ ἐπαφαυάνθην Παναθηναίοισι γελῶν, ὅτε δὴ βραδὺς
ἄνθρωπός τις ἔθει κύψας λευκὸς πίων ὑπολειπόμενος καὶ
δεινὰ ποιῶν· κᾆθ’ οἱ Κεραμῆς ἐν ταῖσι πύλαις παίουσ’
αὐτοῦ γαστέρα πλευρὰς λαγόνας πυγήν, ὁ δὲ τυπτόμενος ταῖσι
πλατείαις ὑποπερδόμενος φυσῶν τὴν λαμπάδ’ ἔφευγεν. μέγα τὸ
πρᾶγμα, πολὺ τὸ νεῖκος, ἁδρὸς ὁ πόλεμος ἔρχεται. χαλεπὸν
οὖν ἔργον διαιρεῖν, ὅταν ὁ μὲν τείνῃ βιαίως, ὁ δ’
ἐπαναστρέφειν δύνηται κἀπερείδεσθαι τορῶς. ἀλλὰ μὴ ν’
ταὐτῷ κάθησθον· ἐσβολαὶ γάρ εἰσι πολλαὶ χἄτεραι
σοφισμάτων. ὅ τι περ οὖν ἔχετον ἐρίζειν, λέγετον ἔπιτον
ἀνά <τε> δέρετον τά τε παλαιὰ καὶ τὰ καινά, κἀποκινδυνεύετον
λεπτόν τι καὶ σοφὸν λέγειν. εἰ δὲ τοῦτο καταφοβεῖσθον, μή τις
ἀμαθία προσῇ τοῖς θεωμένοισιν, ὡς τὰ λεπτὰ μὴ γνῶναι
λεγόντοιν, μηδὲν ὀρρωδεῖτε τοῦθ’· ὡς οὐκέθ’ οὕτω ταῦτ’
ἔχει. ἐστρατευμένοι γάρ εἰσι, βιβλίον τ’ ἔχων ἕκαστος
μανθάνει τὰ δεξιά· αἱ φύσεις τ’ ἄλλως κράτισται, νῦν δὲ καὶ
παρηκόνηνται. μηδὲν οὖν δείσητον, ἀλλὰ πάντ’ ἐπέξιτον
θεατῶν γ’ οὕνεχ’ ὡς ὄντων σοφῶν. καὶ μὴν ἐπ’ αὐτοὺς τοὺς
προλόγους σου τρέψομαι, ὅπως τὸ πρῶτον τῆς τραγῳδίας μέρος
πρώτιστον αὐτοῦ βασανιῶ τοῦ δεξιοῦ. ἀσαφὴς γὰρ ἦν ἐν τῇ
φράσει τῶν πραγμάτων. καὶ ποῖον αὐτοῦ βασανιεῖς; πολλοὺς
πάνυ. πρῶτον δέ μοι τὸν ἐξ Ὀρεστείας λέγε. ἄγε δὴ σιώπα
πᾶς ἀνήρ. λέγ’ Αἰσχύλε. ‘Ἑρμῆ χθόνιε πατρῷ’ ἐποπτεύων
κράτη, σωτὴρ γενοῦ μοι σύμμαχός τ’ αἰτουμένῳ. ἥκω γὰρ ἐς
γῆν τήνδε καὶ κατέρχομαι.’ τούτων ἔχεις ψέγειν τι; πλεῖν ἢ
δώδεκα. ἀλλ’ οὐδὲ πάντα ταῦτά γ’ ἔστ’ ἀλλ’ ἢ τρία. ἔχει
δ’ ἕκαστον εἴκοσίν γ’ ἁμαρτίας. Αἰσχύλε παραινῶ σοι σιωπᾶν·
εἰ δὲ μή, πρὸς τρισὶν ἰαμβείοισι προσοφείλων φανεῖ. ἐγὼ
σιωπῶ τῷδ’; ἐὰν πείθῃ γ’ ἐμοί. εὐθὺς γὰρ ἡμάρτηκεν
οὐράνιόν γ’ ὅσον. ὁρᾷς ὅτι ληρεῖς; ἀλλ’ ὀλίγον γέ μοι
μέλει. πῶς φῄς μ’ ἁμαρτεῖν; αὖθις ἐξ ἀρχῆς λέγε. ‘Ἑρμῆ
χθόνιε πατρῷ’ ἐποπτεύων κράτη.’ οὔκουν Ὀρέστης τοῦτ’ ἐπὶ
τῷ τύμβῳ λέγει τῷ τοῦ πατρὸς τεθνεῶτος; οὐκ ἄλλως λέγω.
πότερ’ οὖν τὸν Ἑρμῆν, ὡς ὁ πατὴρ ἀπώλετο αὐτοῦ βιαίως
ἐκ γυναικείας χερὸς δόλοις λαθραίοις, ταῦτ’ ‘ἐποπτεύειν’
ἔφη; οὐ δῆτ’ ἐκεῖνον, ἀλλὰ τὸν Ἐριούνιον Ἑρμῆν χθόνιον
προσεῖπε, κἀδήλου λέγων ὁτιὴ πατρῷον τοῦτο κέκτηται γέρας—
ἔτι μεῖζον ἐξήμαρτες ἢ ’γὼ ’βουλόμην· εἰ γὰρ πατρῷον τὸ
χθόνιον ἔχει γέρας— οὕτω γ’ ἂν εἴη πρὸς πατρὸς
τυμβωρύχος. Διόνυσε πίνεις οἶνον οὐκ ἀνθοσμίαν. λέγ’ ἕτερον
αὐτῷ· σὺ δ’ ἐπιτήρει τὸ βλάβος. ‘σωτὴρ γενοῦ μοι σύμμαχός
τ’ αἰτουμένῳ. ἥκω γὰρ ἐς γῆν τήνδε καὶ κατέρχομαι—’ δὶς
ταὐτὸν ἡμῖν εἶπεν ὁ σοφὸς Αἰσχύλος. πῶς δίς; σκόπει τὸ
ῥῆμ’· ἐγὼ δέ σοι φράσω. ‘ἥκω γὰρ ἐς γῆν,’ φησί, ‘καὶ
κατέρχομαι·’ ‘ἥκω’ δὲ ταὐτόν ἐστι τῷ ‘κατέρχομαι.’ νὴ τὸν
Δί’ ὥσπερ γ’ εἴ τις εἴποι γείτονι, ‘χρῆσον σὺ μάκτραν, εἰ
δὲ βούλει, κάρδοπον.’ οὐ δῆτα τοῦτό γ’ ὦ κατεστωμυλμένε
ἄνθρωπε ταὔτ’ ἔστ’, ἀλλ’ ἄριστ’ ἐπῶν ἔχον. πῶς δή;
δίδαξον γάρ με καθ’ ὅ τι δὴ λέγεις; ‘ἐλθεῖν’ μὲν ἐς γῆν
ἔσθ’ ὅτῳ μετῇ πάτρας· χωρὶς γὰρ ἄλλης συμφορᾶς
ἐλήλυθεν· φεύγων δ’ ἀνὴρ ‘ἥκει’ τε καὶ ‘κατέρχεται.’ εὖ νὴ
τὸν Ἀπόλλω. τί σὺ λέγεις Εὐριπίδη; οὐ φημὶ τὸν Ὀρέστην
κατελθεῖν οἴκαδε· λάθρᾳ γὰρ ἦλθεν οὐ πιθὼν τοὺς κυρίους.
εὖ νὴ τὸν Ἑρμῆν· ὅ τι λέγεις δ’ οὐ μανθάνω. πέραινε
τοίνυν ἕτερον. ἴθι πέραινε σὺ Αἰσχύλ’ ἀνύσας· σὺ δ’ ἐς
τὸ κακὸν ἀπόβλεπε. ‘τύμβου δ’ ἐπ’ ὄχθῳ τῷδε κηρύσσω πατρὶ
κλύειν ἀκοῦσαι.’ τοῦθ’ ἕτερον αὖθις λέγει, ‘κλύειν
ἀκοῦσαι,’ ταὐτὸν ὂν σαφέστατα. τεθνηκόσιν γὰρ ἔλεγεν ὦ
μόχθηρε σύ, οἷς οὐδὲ τρὶς λέγοντες ἐξικνούμεθα. σὺ δὲ πῶς
ἐποίεις τοὺς προλόγους; ἐγὼ φράσω. κἄν που δὶς εἴπω
ταὐτόν, ἢ στοιβὴν ἴδῃς ἐνοῦσαν ἔξω τοῦ λόγου,
κατάπτυσον. ἴθι δὴ λέγ’· οὐ γάρ μοὔστιν ἀλλ’ ἀκουστέα τῶν
σῶν προλόγων τῆς ὀρθότητος τῶν ἐπῶν. ‘ἦν Οἰδίπους τὸ
πρῶτον εὐδαίμων ἀνήρ’— μὰ τὸν Δί’ οὐ δῆτ’, ἀλλὰ
κακοδαίμων φύσει, ὅντινά γε πρὶν φῦναι μὲν Ἁπόλλων ἔφη
ἀποκτενεῖν τὸν πατέρα, πρὶν καὶ γεγονέναι· πῶς οὗτος ἦν
τὸ πρῶτον εὐδαίμων ἀνήρ; ‘εἶτ’ ἐγένετ’ αὖθις ἀθλιώτατος
βροτῶν.’ μὰ τὸν Δί’ οὐ δῆτ’, οὐ μὲν οὖν ἐπαύσατο. πῶς
γάρ; ὅτε δὴ πρῶτον μὲν αὐτὸν γενόμενον χειμῶνος ὄντος
ἐξέθεσαν ἐν ὀστράκῳ, ἵνα μὴ ’κτραφεὶς γένοιτο τοῦ πατρὸς
φονεύς· εἶθ’ ὡς Πόλυβον ἤρρησεν οἰδῶν τὼ πόδε· ἔπειτα
γραῦν ἔγημεν αὐτὸς ὢν νέος καὶ πρός γε τούτοις τὴν
ἑαυτοῦ μητέρα· εἶτ’ ἐξετύφλωσεν αὑτόν. εὐδαίμων ἄρ’ ἦν,
εἰ κἀστρατήγησέν γε μετ’ Ἐρασινίδου. ληρεῖς· ἐγὼ δὲ τοὺς
προλόγους καλοὺς ποιῶ. καὶ μὴν μὰ τὸν Δί’ οὐ κατ’ ἔπος γέ
σου κνίσω τὸ ῥῆμ’ ἕκαστον, ἀλλὰ σὺν τοῖσιν θεοῖς ἀπὸ
ληκυθίου σου τοὺς προλόγους διαφθερῶ. ἀπὸ ληκυθίου σὺ τοὺς
ἐμούς; ἑνὸς μόνου. ποιεῖς γὰρ οὕτως ὥστ’ ἐναρμόττειν
ἅπαν, καὶ κῳδάριον καὶ ληκύθιον καὶ θύλακον, ἐν τοῖς
ἰαμβείοισι. δείξω δ’ αὐτίκα. ἰδού, σὺ δείξεις; φημί. καὶ
δὴ χρὴ λέγειν. ‘Αἴγυπτος, ὡς ὁ πλεῖστος ἔσπαρται λόγος,
ξὺν παισὶ πεντήκοντα ναυτίλῳ πλάτῃ Ἄργος κατασχών— ληκύθιον
ἀπώλεσεν. τουτὶ τί ἦν τὸ ληκύθιον; οὐ κλαύσεται; λέγ’
ἕτερον αὐτῷ πρόλογον, ἵνα καὶ γνῶ πάλιν. ‘Διόνυσος, ὃς
θύρσοισι καὶ νεβρῶν δοραῖς καθαπτὸς ἐν πεύκαισι Παρνασσὸν
κάτα πηδᾷ χορεύων’— ληκύθιον ἀπώλεσεν. οἴμοι πεπλήγμεθ’
αὖθις ὑπὸ τῆς ληκύθου. ἀλλ’ οὐδὲν ἔσται πρᾶγμα· πρὸς γὰρ
τουτονὶ τὸν πρόλογον οὐχ ἕξει προσάψαι λήκυθον. ‘οὐκ ἔστιν
ὅστις πάντ’ ἀνὴρ εὐδαιμονεῖ· ἢ γὰρ πεφυκὼς ἐσθλὸς οὐκ
ἔχει βίον, ἢ δυσγενὴς ὤν’— ληκύθιον ἀπώλεσεν. Εὐριπίδη—
τί ἔσθ’; ὑφέσθαι μοι δοκεῖ· τὸ ληκύθιον γὰρ τοῦτο
πνευσεῖται πολύ. οὐδ’ ἂν μὰ τὴν Δήμητρα φροντίσαιμί γε·
νυνὶ γὰρ αὐτοῦ τοῦτό γ’ ἐκκεκόψεται. ἴθι δὴ λέγ’ ἕτερον
κἀπέχου τῆς ληκύθου. ‘Σιδώνιόν ποτ’ ἄστυ Κάδμος ἐκλιπὼν
Ἀγήνορος παῖσ’— ληκύθιον ἀπώλεσεν. ὦ δαιμόνῑ ἀνδρῶν
ἀποπρίω τὴν λήκυθον, ἵνα μὴ διακναίσῃ τοὺς προλόγους
ἡμῶν. τὸ τί; ἐγὼ πρίωμαι τῷδ’; ἐὰν πείθῃ γ’ ἐμοί. οὐ
δῆτ’, ἐπεὶ πολλοὺς προλόγους ἕξω λέγειν ἵν’ οὗτος οὐχ
ἕξει προσάψαι ληκύθιον. ‘Πέλοψ ὁ Ταντάλειος ἐς Πῖσαν μολὼν
θοαῖσιν ἵπποισ’— ληκύθιον ἀπώλεσεν. ὁρᾷς, προσῆψεν αὖθις
αὖ τὴν λήκυθον. ἀλλ’ ὦγάθ’ ἔτι καὶ νῦν ἀπόδος πάσῃ
τέχνῃ· λήψει γὰρ ὀβολοῦ πάνυ καλήν τε κἀγαθήν. μὰ τὸν Δί’
οὔπω γ’· ἔτι γὰρ εἰσί μοι συχνοί. ‘Οἰνεύς ποτ’ ἐκ γῆσ’—
ληκύθιον ἀπώλεσεν. ἔασον εἰπεῖν πρῶθ’ ὅλον με τὸν στίχον.
‘Οἰνεύς ποτ’ ἐκ γῆς πολύμετρον λαβὼν στάχυν θύων ἀπαρχάσ’—
ληκύθιον ἀπώλεσεν. μεταξὺ θύων; καὶ τίς αὔθ’ ὑφείλετο; ἔα
αὐτὸν ὦ τᾶν· πρὸς τοδὶ γὰρ εἰπάτω. ‘Ζεύς, ὡς λέλεκται
τῆς ἀληθείας ὕπο’— ἀπολεῖ σ’· ἐρεῖ γάρ, ‘ληκύθιον
ἀπώλεσεν.’ τὸ ληκύθιον γὰρ τοῦτ’ ἐπὶ τοῖς προλόγοισί σου
ὥσπερ τὰ σῦκ’ ἐπὶ τοῖσιν ὀφθαλμοῖς ἔφυ. ἀλλ’ ἐς τὰ μέλη
πρὸς τῶν θεῶν αὐτοῦ τραποῦ. καὶ μὴν ἔχω γ’ οἷς αὐτὸν
ἀποδείξω κακὸν μελοποιὸν ὄντα καὶ ποιοῦντα ταὔτ’ ἀεί. τί
ποτε πρᾶγμα γενήσεται; φροντίζειν γὰρ ἔγωγ’ ἔχω, τίν’ ἄρα
μέμψιν ἐποίσει ἀνδρὶ τῷ πολὺ πλεῖστα δὴ καὶ κάλλιστα μέλη
ποιήσαντι τῶν μέχρι νυνί. θαυμάζω γὰρ ἔγωγ’ ὅπῃ μέμψεταί
ποτε τοῦτον τὸν Βακχεῖον ἄνακτα, καὶ δέδοιχ’ ὑπὲρ αὐτοῦ.
πάνυ γε μέλη θαυμαστά· δείξει δὴ τάχα. εἰς ἓν γὰρ αὐτοῦ
πάντα τὰ μέλη ξυντεμῶ. καὶ μὴν λογιοῦμαι ταῦτα τῶν ψήφων
λαβών· (διαύλιον προσαυλεῖ τις) Φθιῶτ’ Ἀχιλλεῦ, τί ποτ’
ἀνδροδάικτον ἀκούων ἰὴ κόπον οὐ πελάθεις ἐπ’ ἀρωγάν;
Ἑρμᾶν μὲν πρόγονον τίομεν γένος οἱ περὶ λίμναν. ἰὴ κόπον
οὐ πελάθεις ἐπ’ ἀρωγάν; δύο σοὶ κόπω Αἰσχύλε τούτω.
κύδιστ’ Ἀχαιῶν Ἀτρέως πολυκοίρανε μάνθανέ μου παῖ. ἰὴ
κόπον οὐ πελάθεις ἐπ’ ἀρωγάν; τρίτος ᾠσχύλε σοὶ κόπος
οὗτος. εὐφαμεῖτε· μελισσονόμοι δόμον Ἀρτέμιδος πέλας
οἴγειν. ἰὴ κόπον οὐ πελάθεις ἐπ’ ἀρωγάν; κύριός εἰμι
θροεῖν ὅδιον κράτος αἴσιον ἀνδρῶν. ἰὴ κόπον οὐ πελάθεις
ἐπ’ ἀρωγάν; ὦ Ζεῦ βασιλεῦ τὸ χρῆμα τῶν κόπων ὅσον. ἐγὼ
μὲν οὖν ἐς τὸ βαλανεῖον βούλομαι· ὑπὸ τῶν κόπων γὰρ τὼ
νεφρὼ βουβωνιῶ. μὴ πρίν γ’ <ἂν> ἀκούσῃς χἀτέραν στάσιν
μελῶν ἐκ τῶν κιθαρῳδικῶν νόμων εἰργασμένην. ἴθι δὴ
πέραινε, καὶ κόπον μὴ προστίθει. ὅπως Ἀχαιῶν δίθρονον
κράτος, Ἑλλάδος ἥβας, τοφλαττοθρατ τοφλαττοθρατ, Σφίγγα
δυσαμεριᾶν πρύτανιν κύνα, πέμπει, τοφλαττοθρατ τοφλαττοθρατ, σὺν
δορὶ καὶ χερὶ πράκτορι θούριος ὄρνις, τοφλαττοθρατ
τοφλαττοθρατ, κυρεῖν παρασχὼν ἰταμαῖς κυσὶν ἀεροφοίτοις,
τοφλαττοθρατ τοφλαττοθρατ, τὸ συγκλινές τ’ ἐπ’ Αἴαντι,
τοφλαττοθρατ τοφλαττοθρατ. τί τὸ ‘φλαττοθρατ’ τοῦτ’ ἐστίν; ἐκ
Μαραθῶνος ἢ πόθεν συνέλεξας ἱμονιοστρόφου μέλη; ἀλλ’ οὖν
ἐγὼ μὲν ἐς τὸ καλὸν ἐκ τοῦ καλοῦ ἤνεγκον αὔθ’, ἵνα μὴ
τὸν αὐτὸν Φρυνίχῳ λειμῶνα Μουσῶν ἱερὸν ὀφθείην δρέπων·
οὗτος δ’ ἀπὸ πάντων †μὲν φέρει, πορνιδίων†, σκολίων Μελήτου,
Καρικῶν αὐλημάτων, θρήνων, χορειῶν. τάχα δὲ δηλωθήσεται.
ἐνεγκάτω τις τὸ λύριον. καίτοι τί δεῖ λύρας ἐπὶ τούτων;
ποῦ ’στιν ἡ τοῖς ὀστράκοις αὕτη κροτοῦσα; δεῦρο Μοῦσ’
Εὐριπίδου, πρὸς ἥνπερ ἐπιτήδεια ταῦτ’ ᾄδειν μέλη. αὕτη
ποθ’ ἡ Μοῦσ’ οὐκ ἐλεσβίαζεν, οὔ. ἀλκυόνες, αἳ παρ’
ἀενάοις θαλάσσης κύμασι στωμύλλετε, τέγγουσαι νοτίοις πτερῶν
ῥανίσι χρόα δροσιζόμεναι· αἵ θ’ ὑπωρόφιοι κατὰ γωνίας
εἱειειειλίσσετε δακτύλοις φάλαγγες ἱστόπονα πηνίσματα,
κερκίδος ἀοιδοῦ μελέτας, ἵν’ ὁ φίλαυλος ἔπαλλε δελφὶς
πρῴραις κυανεμβόλοις μαντεῖα καὶ σταδίους, οἰνάνθας γάνος
ἀμπέλου, βότρυος ἕλικα παυσίπονον. περίβαλλ’ ὦ τέκνον
ὠλένας. ὁρᾷς τὸν πόδα τοῦτον; ὁρῶ. τί δαί; τοῦτον
ὁρᾷς; ὁρῶ. τοιαυτὶ μέντοι σὺ ποιῶν τολμᾷς τἀμὰ μέλη
ψέγειν, ἀνὰ τὸ δωδεκαμήχανον Κυρήνης μελοποιῶν; τὰ μὲν μέλη
σου ταῦτα· βούλομαι δ’ ἔτι τὸν τῶν μονῳδιῶν διεξελθεῖν
τρόπον. ὦ νυκτὸς κελαινοφαὴς ὄρφνα, τίνα μοι δύστανον
ὄνειρον πέμπεις ἐξ ἀφανοῦς, Ἀίδα πρόμολον, ψυχὰν ἄψυχον
ἔχοντα, μελαίνας Νυκτὸς παῖδα, φρικώδη δεινὰν ὄψιν,
μελανονεκυείμονα, φόνια φόνια δερκόμενον, μεγάλους ὄνυχας
ἔχοντα. ἀλλά μοι ἀμφίπολοι λύχνον ἅψατε κάλπισί τ’ ἐκ
ποταμῶν δρόσον ἄρατε, θέρμετε δ’ ὕδωρ, ὡς ἂν θεῖον
ὄνειρον ἀποκλύσω. ἰὼ πόντιε δαῖμον, τοῦτ’ ἐκεῖν’· ἰὼ
ξύνοικοι, τάδε τέρα θεάσασθε. τὸν ἀλεκτρυόνα μου συναρπάσασα
φρούδη Γλύκη. Νύμφαι ὀρεσσίγονοι. ὦ Μανία ξύλλαβε. ἐγὼ δ’
ἁ τάλαινα προσέχουσ’ ἔτυχον ἐμαυτῆς ἔργοισι, λίνου μεστὸν
ἄτρακτον εἱειειειλίσσουσα χεροῖν κλωστῆρα ποιοῦσ’, ὅπως
κνεφαῖος εἰς ἀγορὰν φέρουσ’ ἀποδοίμαν· ὁ δ’ ἀνέπτατ’
ἀνέπτατ’ ἐς αἰθέρα κουφοτάταις πτερύγων ἀκμαῖς· ἐμοὶ δ’
ἄχε’ ἄχεα κατέλιπε, δάκρυα δάκρυά τ’ ἀπ’ ὀμμάτων ἔβαλον
ἔβαλον ἁ τλάμων. ἀλλ’ ὦ Κρῆτες, Ἴδας τέκνα, τὰ τόξα
λαβόντες ἐπαμύνατε, τὰ κῶλά τ’ ἀμπάλλετε κυκλούμενοι τὴν
οἰκίαν. ἅμα δὲ Δίκτυννα παῖς Ἄρτεμις καλὰ τὰς κυνίσκας
ἔχουσ’ ἐλθέτω διὰ δόμων πανταχῇ, σὺ δ’ ὦ Διὸς διπύρους
ἀνέχουσα λαμπάδας ὀξυτάτας χεροῖν Ἑκάτα παράφηνον ἐς
Γλύκης, ὅπως ἂν εἰσελθοῦσα φωράσω. παύσασθον ἤδη τῶν
μελῶν. κἄμοιγ’ ἅλις. ἐπὶ τὸν σταθμὸν γὰρ αὐτὸν ἀγαγεῖν
βούλομαι, ὅπερ ἐξελέγξει τὴν ποίησιν νῷν μόνον. τὸ γὰρ
βάρος νὼ βασανιεῖ τῶν ῥημάτων. ἴτε δεῦρό νυν, εἴπερ γε
δεῖ καὶ τοῦτό με ἀνδρῶν ποιητῶν τυροπωλῆσαι τέχνην.
ἐπίπονοί γ’ οἱ δεξιοί. τόδε γὰρ ἕτερον αὖ τέρας νεοχμόν,
ἀτοπίας πλέων, ὃ τίς ἂν ἐπενόησεν ἄλλος; μὰ τὸν ἐγὼ
μὲν οὐδ’ ἂν εἴ τις ἔλεγέ μοι τῶν ἐπιτυχόντων, ἐπιθόμην,
ἀλλ’ ᾠόμην ἂν αὐτὸν αὐτὰ ληρεῖν. ἴθι δὴ παρίστασθον
παρὰ τὼ πλάστιγγ’, ἰδού. καὶ λαβομένω τὸ ῥῆμ’ ἑκάτερος
εἴπατον, καὶ μὴ μεθῆσθον, πρὶν ἂν ἐγὼ σφῷν κοκκύσω.
ἐχόμεθα. τοὔπος νῦν λέγετον ἐς τὸν σταθμόν. ‘εἴθ’ ὤφελ’
Ἀργοῦς μὴ διαπτάσθαι σκάφος.’ ‘Σπερχειὲ ποταμὲ βουνόμοι τ’
ἐπιστροφαί.’ κόκκυ, μέθεσθε· καὶ πολύ γε κατωτέρω χωρεῖ τὸ
τοῦδε. καὶ τί ποτ’ ἐστὶ ταἴτιον; ὅτι εἰσέθηκε ποταμόν,
ἐριοπωλικῶς ὑγρὸν ποιήσας τοὔπος ὥσπερ τἄρια, σὺ δ’
εἰσέθηκας τοὔπος ἐπτερωμένον. ἀλλ’ ἕτερον εἰπάτω τι
κἀντιστησάτω. λάβεσθε τοίνυν αὖθις. ἢν ἰδού. λέγε. ‘οὐκ
ἔστι Πειθοῦς ἱερὸν ἄλλο πλὴν λόγος.’ ‘μόνος θεῶν γὰρ
Θάνατος οὐ δώρων ἐρᾷ.’ μέθεσθε μέθεσθε· καὶ τὸ τοῦδέ γ’
αὖ ῥέπει· θάνατον γὰρ εἰσέθηκε βαρύτατον κακόν. ἐγὼ δὲ
πειθώ γ’ ἔπος ἄριστ’ εἰρημένον. πειθὼ δὲ κοῦφόν ἐστι καὶ
νοῦν οὐκ ἔχον. ἀλλ’ ἕτερον αὖ ζήτει τι τῶν βαρυστάθμων,
ὅ τι σοι καθέλξει, καρτερόν τε καὶ μέγα. φέρε ποῦ τοιοῦτον
δῆτά μοὐστί; ποῦ; φράσω· ‘βέβληκ’ Ἀχιλλεὺς δύο κύβω καὶ
τέτταρα.’ λέγοιτ’ ἄν, ὡς αὕτη ’στὶ λοιπὴ σφῷν στάσις.
‘σιδηροβριθές τ’ ἔλαβε δεξιᾷ ξύλον.’ ‘ἐφ’ ἅρματος γὰρ ἅρμα
καὶ νεκρῷ νεκρός.’ ἐξηπάτηκεν αὖ σὲ καὶ νῦν. τῷ τρόπῳ;
δύ’ ἅρματ’ εἰσέθηκε καὶ νεκρὼ δύο, οὓς οὐκ ἂν ἄραιντ’
οὐδ’ ἑκατὸν Αἰγύπτιοι. καὶ μηκέτ’ ἔμοιγε κατ’ ἔπος, ἀλλ’
ἐς τὸν σταθμὸν αὐτὸς τὰ παιδί’ ἡ γυνὴ Κηφισοφῶν ἐμβὰς
καθήσθω, συλλαβὼν τὰ βιβλία· ἐγὼ δὲ δύ’ ἔπη τῶν ἐμῶν
ἐρῶ μόνον. ἅνδρες φίλοι, κἀγὼ μὲν αὐτοὺς οὐ κρινῶ. οὐ
γὰρ δῑ ἔχθρας οὐδετέρῳ γενήσομαι. τὸν μὲν γὰρ ἡγοῦμαι
σοφὸν τῷ δ’ ἥδομαι. οὐδὲν ἄρα πράξεις ὧνπερ ἦλθες
οὕνεκα; ἐὰν δὲ κρίνω; τὸν ἕτερον λαβὼν ἄπει, ὁπότερον
ἂν κρίνῃς, ἵν’ ἔλθῃς μὴ μάτην. εὐδαιμονοίης. φέρε
πύθεσθέ μου ταδί. ἐγὼ κατῆλθον ἐπὶ ποιητήν. τοῦ χάριν;
ἵν’ ἡ πόλις σωθεῖσα τοὺς χοροὺς ἄγῃ. ὁπότερος οὖν ἂν
τῇ πόλει παραινέσῃ μᾶλλόν τι χρηστόν, τοῦτον ἄξειν μοι
δοκῶ. πρῶτον μὲν οὖν περὶ Ἀλκιβιάδου τίν’ ἔχετον γνώμην
ἑκάτερος; ἡ πόλις γὰρ δυστοκεῖ. ἔχει δὲ περὶ αὐτοῦ τίνα
γνώμην; τίνα; ποθεῖ μέν, ἐχθαίρει δέ, βούλεται δ’ ἔχειν.
ἀλλ’ ὅ τι νοεῖτον εἴπατον τούτου πέρι. μισῶ πολίτην, ὅστις
ὠφελεῖν πάτραν βραδὺς πέφυκε μεγάλα δὲ βλάπτειν ταχύς, καὶ
πόριμον αὑτῷ τῇ πόλει δ’ ἀμήχανον. εὖ γ’ ὦ Πόσειδον· σὺ
δὲ τίνα γνώμην ἔχεις; οὐ χρὴ λέοντος σκύμνον ἐν πόλει
τρέφειν, [μάλιστα μὲν λέοντα μὴ ν’ πόλει τρέφειν,] ἢν δ’
ἐκτραφῇ τις, τοῖς τρόποις ὑπηρετεῖν. νὴ τὸν Δία τὸν σωτῆρα
δυσκρίτως γ’ ἔχω· ὁ μὲν σοφῶς γὰρ εἶπεν, ὁ δ’ ἕτερος
σαφῶς. ἀλλ’ ἔτι μίαν γνώμην ἑκάτερος εἴπατον περὶ τῆς
πόλεως ἥντιν’ ἔχετον σωτηρίαν. εἴ τις πτερώσας Κλεόκριτον
Κινησίᾳ, αἴροιεν αὖραι πελαγίαν ὑπὲρ πλάκα. γέλοιον ἂν
φαίνοιτο· νοῦν δ’ ἔχει τίνα; εἰ ναυμαχοῖεν κᾆτ’ ἔχοντες
ὀξίδας ῥαίνοιεν ἐς τὰ βλέφαρα τῶν ἐναντίων. ἐγὼ μὲν
οἶδα καὶ θέλω φράζειν. λέγε. ὅταν τὰ νῦν ἄπιστα πίσθ’
ἡγώμεθα, τὰ δ’ ὄντα πίστ’ ἄπιστα. πῶς; οὐ μανθάνω.
ἀμαθέστερόν πως εἰπὲ καὶ σαφέστερον. εἰ τῶν πολιτῶν οἷσι
νῦν πιστεύομεν, τούτοις ἀπιστήσαιμεν, οἷς δ’ οὐ χρώμεθα,
τούτοισι χρησαίμεσθ’, ἴσως σωθεῖμεν ἄν. εἰ νῦν γε
δυστυχοῦμεν ἐν τούτοισι, πῶς τἀναντί’ <ἂν> πράττοντες οὐ
σῳζοίμεθ’ ἄν; εὖ γ’ ὦ Παλάμηδες, ὦ σοφωτάτη φύσις. ταυτὶ
πότερ’ αὐτὸς ηὗρες ἢ Κηφισοφῶν; ἐγὼ μόνος· τὰς δ’ ὀξίδας
Κηφισοφῶν. τί δαὶ σύ; τί λέγεις; τὴν πόλιν νῦν μοι φράσον
πρῶτον τίσι χρῆται· πότερα τοῖς χρηστοῖς; πόθεν; μισεῖ
κάκιστα. τοῖς πονηροῖς δ’ ἥδεται; οὐ δῆτ’ ἐκείνη γ’, ἀλλὰ
χρῆται πρὸς βίαν. πῶς οὖν τις ἂν σώσειε τοιαύτην πόλιν,
ᾗ μήτε χλαῖνα μήτε σισύρα συμφέρει; εὕρισκε νὴ Δί’,
εἴπερ ἀναδύσει πάλιν. ἐκεῖ φράσαιμ’ ἄν· ἐνθαδὶ δ’ οὐ
βούλομαι. μὴ δῆτα σύ γ’, ἀλλ’ ἐνθένδ’ ἀνίει τἀγαθά. τὴν
γῆν ὅταν νομίσωσι τὴν τῶν πολεμίων εἶναι σφετέραν, τὴν δὲ
σφετέραν τῶν πολεμίων, πόρον δὲ τὰς ναῦς ἀπορίαν δὲ τὸν
πόρον. εὖ, πλήν γ’ ὁ δικαστὴς αὐτὰ καταπίνει μόνος. κρίνοις
ἄν. αὕτη σφῷν κρίσις γενήσεται· αἱρήσομαι γὰρ ὅνπερ ἡ
ψυχὴ θέλει. μεμνημένος νυν τῶν θεῶν οὓς ὤμοσας ἦ μὴν
ἀπάξειν μ’ οἴκαδ’, αἱροῦ τοὺς φίλους. ‘ἡ γλῶττ’ ὀμώμοκ’,’
Αἰσχύλον δ’ αἱρήσομαι. τί δέδρακας ὦ μιαρώτατ’ ἀνθρώπων;
ἐγώ; ἔκρινα νικᾶν Αἰσχύλον. τιὴ γὰρ οὔ; αἴσχιστον ἔργον
προσβλέπεις μ’ εἰργασμένος; τί δ’ αἰσχρόν, ἢν μὴ τοῖς
θεωμένοις δοκῇ; ὦ σχέτλιε περιόψει με δὴ τεθνηκότα; τίς
οἶδεν εἰ τὸ ζῆν μέν ἐστι κατθανεῖν, τὸ πνεῖν δὲ δειπνεῖν,
τὸ δὲ καθεύδειν κῴδιον; χωρεῖτε τοίνυν ὦ Διόνυσ’ εἴσω. τί
δαί; ἵνα ξενίσω <’γὼ> σφὼ πρὶν ἀποπλεῖν. εὖ λέγεις νὴ
τὸν Δί’· οὐ γὰρ ἄχθομαι τῷ πράγματι. μακάριός γ’ ἀνὴρ
ἔχων ξύνεσιν ἠκριβωμένην. πάρα δὲ πολλοῖσιν μαθεῖν. ὅδε
γὰρ εὖ φρονεῖν δοκήσας πάλιν ἄπεισιν οἴκαδ’ αὖ, ἐπ’
ἀγαθῶ μὲν τοῖς πολίταις, ἐπ’ ἀγαθῷ δὲ τοῖς ἑαυτοῦ
ξυγγενέσι τε καὶ φίλοισι, διὰ τὸ συνετὸς εἶναι. χαρίεν οὖν
μὴ Σωκράτει παρακαθήμενον λαλεῖν, ἀποβαλόντα μουσικὴν τά τε
μέγιστα παραλιπόντα τῆς τραγῳδικῆς τέχνης. τὸ δ’ ἐπὶ
σεμνοῖσιν λόγοισι καὶ σκαριφησμοῖσι λήρων διατριβὴν ἀργὸν
ποιεῖσθαι, παραφρονοῦντος ἀνδρός. ἄγε δὴ χαίρων Αἰσχύλε
χώρει, καὶ σῷζε πόλιν τὴν ἡμετέραν γνώμαις ἀγαθαῖς καὶ
παίδευσον τοὺς ἀνοήτους· πολλοὶ δ’ εἰσίν· καὶ δὸς τουτὶ
Κλεοφῶντι φέρων καὶ τουτὶ τοῖσι πορισταῖς Μύρμηκί θ’ ὁμοῦ
καὶ Νικομάχῳ, τόδε δ’ Ἀρχενόμῳ· καὶ φράζ’ αὐτοῖς ταχέως
ἥκειν ὡς ἐμὲ δευρὶ καὶ μὴ μέλλειν· κἂν μὴ ταχέως
ἥκωσιν, ἐγὼ νὴ τὸν Ἀπόλλω στίξας αὐτοὺς καὶ συμποδίσας
μετ’ Ἀδειμάντου τοῦ Λευκολόφου κατὰ γῆς ταχέως ἀποπέμψω.
ταῦτα ποιήσω· σὺ δὲ τὸν θᾶκον τὸν ἐμὸν παράδος Σοφοκλεῖ
τηρεῖν καὶ διασῴζειν, ἢν ἄρ’ ἐγώ ποτε δεῦρ’ ἀφίκωμαι.
τοῦτον γὰρ ἐγὼ σοφίᾳ κρίνω δεύτερον εἶναι. μέμνησο δ’
ὅπως ὁ πανοῦργος ἀνὴρ καὶ ψευδολόγος καὶ βωμολόχος μηδέποτ’
ἐς τὸν θᾶκον τὸν ἐμὸν μηδ’ ἄκων ἐγκαθεδεῖται. φαίνετε
τοίνυν ὑμεῖς τούτῳ λαμπάδας ἱεράς, χἄμα προπέμπετε τοῖσιν
τούτου τοῦτον μέλεσιν καὶ μολπαῖσιν κελαδοῦντες. πρῶτα μὲν
εὐοδίαν ἀγαθὴν ἀπιόντι ποιητῇ ἐς φάος ὀρνυμένῳ δότε
δαίμονες οἱ κατὰ γαίας, τῇ δὲ πόλει μεγάλων ἀγαθῶν ἀγαθὰς
ἐπινοίας. πάγχυ γὰρ ἐκ μεγάλων ἀχέων παυσαίμεθ’ ἂν οὕτως
ἀργαλέων τ’ ἐν ὅπλοις ξυνόδων. Κλεοφῶν δὲ μαχέσθω κἄλλος ὁ
βουλόμενος τούτων πατρίοις ἐν ἀρούραις.