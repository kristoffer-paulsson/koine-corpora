Ἄτλας, ὁ χαλκέοισι † νώτοις οὐρανὸν θεῶν παλαιὸν οἶκον
ἐκτρίβων, θεῶν μιᾶς † ἔφυσε Μαῖαν, ἣ ’μ’ ἐγείνατο Ἑρμῆν
μεγίστῳ Ζηνί, δαιμόνων λάτριν. ἥκω δὲ Δελφῶν τήνδε γῆν,
ἵν’ ὀμφαλὸν μέσον καθίζων Φοῖβος ὑμνῳδεῖ βροτοῖς τά τ’
ὄντα καὶ μέλλοντα θεσπίζων ἀεί. ἔστιν γὰρ οὐκ ἄσημος
Ἑλλήνων πόλις, τῆς χρυσολόγχου Παλλάδος κεκλημένη, οὗ παῖδ’
Ἐρεχθέως Φοῖβος ἔζευξεν γάμοις βίᾳ Κρέουσαν, ἔνθα
προσβόρρους πέτρας Παλλάδος ὑπ’ ὄχθῳ τῆς Ἀθηναίων χθονὸς
Μακρὰς καλοῦσι γῆς ἄνακτες Ἀτθίδος. ἀγνὼς δὲ πατρί — τῷ
θεῷ γὰρ ἦν φίλον — γαστρὸς διήνεγκ’ ὄγκον. ὡς δ’ ἦλθεν
χρόνος, τεκοῦσ’ ἐν οἴκοις παῖδ’ ἀπήνεγκεν βρέφος ἐς ταὐτὸν
ἄντρον οὗπερ ηὐνάσθη θεῷ Κρέουσα, κἀκτίθησιν ὡς
θανούμενον κοίλης ἐν ἀντίπηγος εὐτρόχῳ κύκλῳ, προγόνων
νόμον σῴζουσα τοῦ τε γηγενοῦς Ἐριχθονίου. κείνῳ γὰρ ἡ Διὸς
κόρη φρουρὼ παραζεύξασα φύλακε σώματος δισσὼ δράκοντε,
παρθένοις Ἀγλαυρίσι δίδωσι σῴζειν· ὅθεν Ἐρεχθείδαις ἐκεῖ
νόμος τις ἔστιν ὄφεσιν ἐν χρυσηλάτοις τρέφειν τέκνα. ἀλλ’
ἣν εἶχε παρθένος χλιδὴν τέκνῳ προσάψασ’ ἔλιπεν ὡς
θανουμένῳ. κἄμ’ ὢν ἀδελφὸς Φοῖβος αἰτεῖται τάδε· ὦ
σύγγον’, ἐλθὼν λαὸν εἰς αὐτόχθονα κλεινῶν Ἀθηνῶν — οἶσθα
γὰρ θεᾶς πόλιν — λαβὼν βρέφος νεογνὸν ἐκ κοίλης πέτρας
αὐτῷ σὺν ἄγγει σπαργάνοισί θ’ οἷς ἔχει ἔνεγκε Δελφῶν
τἀμὰ πρὸς χρηστήρια, καὶ θὲς πρὸς αὐταῖς εἰσόδοις δόμων
ἐμῶν. τὰ δ’ ἄλλ’ — ἐμὸς γάρ ἐστιν, ὡς εἰδῇς, ὁ παῖς —
ἡμῖν μελήσει. Λοξίᾳ δ’ ἐγὼ χάριν πράσσων ἀδελφῷ πλεκτὸν
ἐξάρας κύτος ἤνεγκα, καὶ τὸν παῖδα κρηπίδων ἔπι τίθημι
ναοῦ τοῦδ’, ἀναπτύξας κύτος ἑλικτὸν ἀντίπηγος, ὡς ὁρῷθ’
ὁ παῖς. κυρεῖ δ’ ἅμ’ ἱππεύοντος ἡλίου κύκλῳ προφῆτις
ἐσβαίνουσα μαντεῖον θεοῦ· ὄψιν δὲ προσβαλοῦσα παιδὶ νηπίῳ
ἐθαύμασ’ εἴ τις Δελφίδων τλαίη κόρη λαθραῖον ὠδῖν’ ἐς θεοῦ
ῥῖψαι δόμον, ὑπέρ τε θυμέλας διορίσαι πρόθυμος ἦν· οἴκτῳ
δ’ ἀφῆκεν ὠμότητα — καὶ θεὸς συνεργὸς ἦν τῷ παιδὶ μὴ
’κπεσεῖν δόμων — τρέφει δέ νιν λαβοῦσα. τὸν σπείραντα δὲ οὐκ
οἶδε Φοῖβον οὐδὲ μητέρ’ ἧς ἔφυ, ὁ παῖς τε τοὺς τεκόντας
οὐκ ἐπίσταται. νέος μὲν οὖν ὢν ἀμφὶ βωμίους τροφὰς
ἠλᾶτ’ ἀθύρων· ὡς δ’ ἀπηνδρώθη δέμας, Δελφοί σφ’ ἔθεντο
χρυσοφύλακα τοῦ θεοῦ ταμίαν τε πάντων πιστόν, ἐν δ’
ἀνακτόροις θεοῦ καταζῇ δεῦρ’ ἀεὶ σεμνὸν βίον. Κρέουσα δ’ ἡ
τεκοῦσα τὸν νεανίαν Ξούθῳ γαμεῖται συμφορᾶς τοιᾶσδ’ ὕπο·
ἦν ταῖς Ἀθήναις τοῖς τε Χαλκωδοντίδαις, οἳ γῆν ἔχουσ’
Εὐβοῖδα, πολέμιος κλύδων· ὃν συμπονήσας καὶ συνεξελὼν δορὶ
γάμων Κρεούσης ἀξίωμ’ ἐδέξατο, οὐκ ἐγγενὴς ὤν, Αἰόλου δὲ
τοῦ Διὸς γεγὼς Ἀχαιός. χρόνια δὲ σπείρας λέχη ἄτεκνός
ἐστι, καὶ Κρέουσ’· ὧν οὕνεκα ἥκουσι πρὸς μαντεῖ’
Ἀπόλλωνος τάδε ἔρωτι παίδων. Λοξίας δὲ τὴν τύχην ἐς τοῦτ’
ἐλαύνει, κοὐ λέληθεν, ὡς δοκεῖ. δώσει γὰρ εἰσελθόντι
μαντεῖον τόδε Ξούθῳ τὸν αὑτοῦ παῖδα, καὶ πεφυκέναι κείνου
σφε φήσει, μητρὸς ὡς ἐλθὼν δόμους γνωσθῇ Κρεούσῃ, καὶ
γάμοι τε Λοξίου κρυπτοὶ γένωνται παῖς τ’ ἔχῃ τὰ πρόσφορα.
Ἴωνα δ’ αὐτόν, κτίστορ’ Ἀσιάδος χθονός, ὄνομα κεκλῆσθαι
θήσεται καθ’ Ἑλλάδα. ἀλλ’ ἐς δαφνώδη γύαλα βήσομαι τάδε, τὸ
κρανθὲν ὡς ἂν ἐκμάθω παιδὸς πέρι. ὁρῶ γὰρ ἐκβαίνοντα
Λοξίου γόνον τόνδ’, ὡς πρὸ ναοῦ λαμπρὰ θῇ πυλώματα δάφνης
κλάδοισιν. ὄνομα δ’, οὗ μέλλει τυχεῖν, Ἴων’ ἐγώ <νιν>
πρῶτος ὀνομάζω θεῶν. ἅρματα μὲν τάδε λαμπρὰ τεθρίππων
Ἥλιος ἤδη λάμπει κατὰ γῆν, ἄστρα δὲ φεύγει πυρὶ τῷδ’
αἰθέρος ἐς νύχθ’ ἱεράν· Παρνησιάδες δ’ ἄβατοι κορυφαὶ
καταλαμπόμεναι τὴν ἡμερίαν ἁψῖδα βροτοῖσι δέχονται. σμύρνης
δ’ ἀνύδρου καπνὸς εἰς ὀρόφους Φοίβου πέταται. θάσσει δὲ
γυνὴ τρίποδα ζάθεον Δελφίς, ἀείδουσ’ Ἕλλησι βοάς, ἃς ἂν
Ἀπόλλων κελαδήσῃ. ἀλλ’, ὦ Φοίβου Δελφοὶ θέραπες, τὰς
Κασταλίας ἀργυροειδεῖς βαίνετε δίνας, καθαραῖς δὲ δρόσοις
ἀφυδρανάμενοι στείχετε ναούς· στόμα τ’ εὔφημον φρουρεῖν
ἀγαθόν, φήμας τ’ ἀγαθὰς τοῖς ἐθέλουσιν μαντεύεσθαι γλώσσης
ἰδίας ἀποφαίνειν. ἡμεῖς δέ, πόνους οὓς ἐκ παιδὸς
μοχθοῦμεν ἀεί, πτόρθοισι δάφνης στέφεσίν θ’ ἱεροῖς ἐσόδους
Φοίβου καθαρὰς θήσομεν, ὑγραῖς τε πέδον ῥανίσιν νοτερόν·
πτηνῶν τ’ ἀγέλας, αἳ βλάπτουσιν σέμν’ ἀναθήματα, τόξοισιν
ἐμοῖς φυγάδας θήσομεν· ὡς γὰρ ἀμήτωρ ἀπάτωρ τε γεγὼς τοὺς
θρέψαντας Φοίβου ναοὺς θεραπεύω. ἄγ’, ὦ νεηθαλὲς ὦ
καλλίστας προπόλευμα δά‐ φνας, ἃ τὰν Φοίβου θυμέλαν σαίρεις
ὑπὸ ναοῖς, κήπων ἐξ ἀθανάτων, ἵνα δρόσοι τέγγουσ’ ἱεραί,
<ῥοὰν> ἀέναον παγᾶν ἐκπροϊεῖσαι, μυρσίνας ἱερὰν φόβαν·
ᾇ σαίρω δάπεδον θεοῦ παναμέριος ἅμ’ ἁλίου πτέρυγι θοᾷ
λατρεύων τὸ κατ’ ἦμαρ. ὦ Παιὰν ὦ Παιάν, εὐαίων εὐαίων
εἴης, ὦ Λατοῦς παῖ. καλόν γε τὸν πόνον, ὦ Φοῖβε, σοὶ πρὸ
δόμων λατρεύ‐ ω τιμῶν μαντεῖον ἕδραν· κλεινὸς δ’ ὁ πόνος μοι
θεοῖσιν δούλαν χέρ’ ἔχειν οὐ θνατοῖς, ἀλλ’ ἀθανάτοις·
εὐφάμους δὲ πόνους μοχθεῖν οὐκ ἀποκάμνω. Φοῖβός μοι γενέτωρ
πατήρ· τὸν βόσκοντα γὰρ εὐλογῶ, τὸ δ’ ὠφέλιμον ἐμοὶ
πατέρος ὄνομα λέγω Φοίβου τοῦ κατὰ ναόν. ὦ Παιὰν ὦ
Παιάν, εὐαίων εὐαίων εἴης, ὦ Λατοῦς παῖ. ἀλλ’ ἐκπαύσω
γὰρ μόχθους δάφνας ὁλκοῖς, χρυσέων δ’ ἐκ τευχέων ῥίψω Γαίας
παγάν, ἃν ἀποχεύονται Κασταλίας δῖναι, νοτερὸν ὕδωρ βάλλων,
ὅσιος ἀπ’ εὐνᾶς ὤν. εἴθ’ οὕτως αἰεὶ Φοίβῳ λατρεύων μὴ
παυσαίμαν, ἢ παυσαίμαν ἀγαθᾷ μοίρᾳ. ἔα ἔα· φοιτῶσ’ ἤδη
λείπουσίν τε πτανοὶ Παρνασοῦ κοίτας· αὐδῶ μὴ χρίμπτειν
θριγκοῖς μηδ’ ἐς χρυσήρεις οἴκους — μάρψω σ’ αὖ τόξοις, ὦ
Ζηνὸς κῆρυξ, ὀρνίθων γαμφηλαῖς ἰσχὺν νικῶν. ὅδε πρὸς
θυμέλας ἄλλος ἐρέσσει κύκνος. οὐκ ἄλλᾳ φοινικοφαῆ πόδα
κινήσεις; οὐδέν σ’ ἁ φόρμιγξ ἁ Φοίβου σύμμολπος τόξων
ῥύσαιτ’ ἄν. πάραγε πτέρυγας· λίμνας ἐπίβα τᾶς Δηλιάδος·
αἱμάξεις, εἰ μὴ πείσῃ, τὰς καλλιφθόγγους ᾠδάς. ἔα ἔα·
τίς ὅδ’ ὀρνίθων καινὸς προσέβα; μῶν ὑπὸ θριγκοὺς εὐναίας
καρφυρὰς θήσων τέκνοις; ψαλμοί σ’ εἴρξουσιν τόξων. οὐ πείσῃ;
χωρῶν δίναις ταῖς Ἀλφειοῦ παιδούργει, ἢ νάπος Ἴσθμιον, ὡς
ἀναθήματα μὴ βλάπτηται ναοί θ’ οἱ Φοίβου. . . . κτείνειν δ’
ὑμᾶς αἰδοῦμαι τοὺς θεῶν ἀγγέλλοντας φήμας θνατοῖς· οἷς δ’
ἔγκειμαι μόχθοις, Φοίβῳ δουλεύσω, κοὐ λήξω τοὺς βόσκοντας
θεραπεύων. — οὐκ ἐν ταῖς ζαθέαις Ἀθά‐ ναις εὐκίονες ἦσαν
αὐ‐ λαὶ θεῶν μόνον, οὐδ’ ἀγυι‐ άτιδες θεραπεῖαι· ἀλλὰ καὶ
παρὰ Λοξίᾳ τῷ Λατοῦς διδύμων προσώ‐ πων καλλιβλέφαρον φῶς. —
ἰδοὺ τάνδ’, ἄθρησον, Λερναῖον ὕδραν ἐναίρει χρυσέαις
ἅρπαις ὁ Διὸς παῖς· φίλα, πρόσιδ’ ὄσσοις. — ὁρῶ. καὶ
πέλας ἄλλος αὐ‐ τοῦ πανὸν πυρίφλεκτον αἴ‐ ρει τις — ἆρ’
ὃς ἐμαῖσι μυ‐ θεύεται παρὰ πήναις, ἀσπιστὰς Ἰόλαος, ὃς
κοινοὺς αἰρόμενος πόνους Δίῳ παιδὶ συναντλεῖ; — καὶ μὰν
τόνδ’ ἄθρησον πτεροῦντος ἔφεδρον ἵππου· τὰν πῦρ πνέουσαν
ἐναίρει τρισώματον ἀλκάν. — πάντᾳ τοι βλέφαρον διώ‐ κω.
σκέψαι κλόνον ἐν τείχες‐ σι λαΐνοισι Γιγάντων. — ὦ φίλαι,
ὧδε δερκόμεσθα. — λεύσσεις οὖν ἐπ’ Ἐγκελάδῳ γοργωπὸν
πάλλουσαν ἴτυν — — λεύσσω Παλλάδ’, ἐμὰν θεόν. — τί γάρ;
κεραυνὸν ἀμφίπυρον ὄβριμον ἐν Διὸς ἑκηβόλοισι χερσίν; —
ὁρῶ· τὸν δάϊον Μίμαντα πυρὶ καταιθαλοῖ. — καὶ Βρόμιος
ἄλλον ἀπολέμοι‐ σι κισσίνοισι βάκτροις ἐναίρει Γᾶς τέκνων ὁ
Βακχεύς. σέ τοι, τὸν παρὰ ναὸν αὐ‐ δῶ· θέμις γυάλων ὑπερ‐
βῆναι, λευκῷ ποδί γ’ — ; οὐ θέμις, ὦ ξέναι. οὐδ’ ἂν ἐκ
σέθεν ἂν πυθοίμεθ’ αὐδάν; τίνα τήνδε θέλεις; ἆρ’ ὄντως
μέσον ὀμφαλὸν γᾶς Φοίβου κατέχει δόμος; στέμμασί γ’
ἐνδυτόν, ἀμφὶ δὲ Γοργόνες. οὕτω καὶ φάτις αὐδᾷ. εἰ μὲν
ἐθύσατε πέλανον πρὸ δόμων καί τι πυθέσθαι χρῄζετε Φοίβου,
πάριτ’ ἐς θυμέλας· ἐπὶ δ’ ἀσφάκτοις μήλοισι δόμων μὴ πάριτ’
ἐς μυχόν. ἔχω μαθοῦσα· θεοῦ δὲ νόμον οὐ παραβαίνομεν, ἃ δ’
ἐκτός, ὄμμα τέρψει. πάντα θεᾶσθ’, ὅ τι καὶ θέμις, ὄμμασι.
μεθεῖσαν δεσπόται με θεοῦ γύαλα τάδ’ εἰσιδεῖν. δμῳαὶ δὲ
τίνων κλῄζεσθε δόμων; Παλλάδι σύνοικα τρόφιμα μέλα‐ θρα τῶν
ἐμῶν τυράννων· παρούσας δ’ ἀμφὶ τᾶσδ’ ἐρωτᾷς. γενναιότης
σοι, καὶ τρόπων τεκμήριον τὸ σχῆμ’ ἔχεις τόδ’, ἥτις εἶ
ποτ’, ὦ γύναι. γνοίη δ’ ἂν ὡς τὰ πολλά γ’ ἀνθρώπου πέρι
τὸ σχῆμ’ ἰδών τις εἰ πέφυκεν εὐγενής. ἔα· ἀλλ’ ἐξέπληξάς
μ’, ὄμμα συγκλῄσασα σὸν δακρύοις θ’ ὑγράνασ’ εὐγενῆ
παρηίδα, ὡς εἶδες ἁγνὰ Λοξίου χρηστήρια. τί ποτε μερίμνης
ἐς τόδ’ ἦλθες, ὦ γύναι; ὃ πάντες ἄλλοι γύαλα λεύσσοντες
θεοῦ χαίρουσιν, ἐνταῦθ’ ὄμμα σὸν δακρυρροεῖ; ὦ ξένε, τὸ
μὲν σὸν οὐκ ἀπαιδεύτως ἔχει ἐς θαύματ’ ἐλθεῖν δακρύων
ἐμῶν πέρι· ἐγὼ δ’ ἰδοῦσα τούσδ’ Ἀπόλλωνος δόμους μνήμην
παλαιὰν ἀνεμετρησάμην τινά· οἴκοι δὲ τὸν νοῦν ἔσχον
ἐνθάδ’ οὖσά που. ὦ τλήμονες γυναῖκες· ὦ τολμήματα θεῶν.
τί δῆτα; ποῖ δίκην ἀνοίσομεν, εἰ τῶν κρατούντων ἀδικίαις
ὀλούμεθα; τί χρῆμ’ ἀνερμήνευτα δυσθυμῇ, γύναι; οὐδέν·
μεθῆκα τόξα· τἀπὶ τῷδε δὲ ἐγώ τε σιγῶ, καὶ σὺ μὴ
φρόντιζ’ ἔτι. τίς δ’ εἶ; πόθεν γῆς ἦλθες; ἐκ ποίας πάτρας
πέφυκας; ὄνομα τί σε καλεῖν ἡμᾶς χρεών; Κρέουσα μέν μοι
τοὔνομ’, ἐκ δ’ Ἐρεχθέως πέφυκα, πατρὶς γῆ δ’ Ἀθηναίων
πόλις. ὦ κλεινὸν οἰκοῦσ’ ἄστυ γενναίων τ’ ἄπο τραφεῖσα
πατέρων, ὥς σε θαυμάζω, γύναι. τοσαῦτα κεὐτυχοῦμεν, ὦ ξέν’,
οὐ πέρα. πρὸς θεῶν ἀληθῶς, ὡς μεμύθευται βροτοῖς . . .; τί
χρῆμ’ ἐρωτᾷς, ὦ ξέν’, ἐκμαθεῖν θέλων; ἐκ γῆς πατρός σου
πρόγονος ἔβλαστεν πατήρ; Ἐριχθόνιός γε· τὸ δὲ γένος μ’ οὐκ
ὠφελεῖ. ἦ καί σφ’ Ἀθάνα γῆθεν ἐξανείλετο; ἐς παρθένους γε
χεῖρας, οὐ τεκοῦσά νιν. δίδωσι δ’, ὥσπερ ἐν γραφῇ νομίζεται
. . .; Κέκροπός γε σῴζειν παισὶν οὐχ ὁρώμενον. ἤκουσα λῦσαι
παρθένους τεῦχος θεᾶς. τοιγὰρ θανοῦσαι σκόπελον ᾕμαξαν
πέτρας. εἶἑν· τί δαὶ τόδ’; ἆρ’ ἀληθὲς ἢ μάτην λόγος . .
. τί χρῆμ’ ἐρωτᾷς; καὶ γὰρ οὐ κάμνω σχολῇ. πατὴρ
Ἐρεχθεὺς σὰς ἔθυσε συγγόνους; ἔτλη πρὸ γαίας σφάγια
παρθένους κτανεῖν. σὺ δ’ ἐξεσώθης πῶς κασιγνήτων μόνη; βρέφος
νεογνὸν μητρὸς ἦν ἐν ἀγκάλαις. πατέρα δ’ ἀληθῶς χάσμα σὸν
κρύπτει χθονός; πληγαὶ τριαίνης ποντίου σφ’ ἀπώλεσαν. Μακραὶ
δὲ χῶρός ἐστ’ ἐκεῖ κεκλημένος; τί δ’ ἱστορεῖς τόδ’; ὥς μ’
ἀνέμνησάς τινος. τιμᾷ σφε Πύθιος ἀστραπαί τε Πύθιαι. † τιμᾶ
τιμᾶ †· ὡς μήποτ’ ὤφελόν σφ’ ἰδεῖν. τί δὲ στυγεῖς σὺ τοῦ
θεοῦ τὰ φίλτατα; οὐδέν· ξύνοιδ’ ἄντροισιν αἰσχύνην τινά.
πόσις δὲ τίς σ’ ἔγημ’ Ἀθηναίων, γύναι; οὐκ ἀστός, ἀλλ’
ἐπακτὸς ἐξ ἄλλης χθονός. τίς; εὐγενῆ νιν δεῖ πεφυκέναι
τινά. Ξοῦθος, πεφυκὼς Αἰόλου Διός τ’ ἄπο. καὶ πῶς ξένος σ’
ὢν ἔσχεν οὖσαν ἐγγενῆ; Εὔβοῑ Ἀθήναις ἔστι τις γείτων
πόλις . . . ὅροις ὑγροῖσιν, ὡς λέγουσ’, ὡρισμένη. ταύτην
ἔπερσε Κεκροπίδαις κοινῷ δορί. ἐπίκουρος ἐλθών; κᾆτα σὸν
γαμεῖ λέχος; φερνάς γε πολέμου καὶ δορὸς λαβὼν γέρας. σὺν
ἀνδρὶ δ’ ἥκεις ἢ μόνη χρηστήρια; σὺν ἀνδρί. σηκοὺς δ’
ἐκστρέφει Τροφωνίου. πότερα θεατὴς ἢ χάριν μαντευμάτων;
κείνου τε Φοίβου θ’ ἓν θέλων μαθεῖν ἔπος. καρποῦ δ’ ὕπερ
γῆς ἥκετ’, ἢ παίδων πέρι; ἄπαιδές ἐσμεν, χρόνῑ ἔχοντ’
εὐνήματα. οὐδ’ ἔτεκες οὐδὲν πώποτ’, ἀλλ’ ἄτεκνος εἶ; ὁ
Φοῖβος οἶδε τὴν ἐμὴν ἀπαιδίαν. ὦ τλῆμον, ὡς τἄλλ’
εὐτυχοῦσ’ οὐκ εὐτυχεῖς. σὺ δ’ εἶ τίς; ὥς σου τὴν τεκοῦσαν
ὤλβισα. τοῦ θεοῦ καλοῦμαι δοῦλος εἰμί τ’, ὦ γύναι.
ἀνάθημα πόλεως, ἤ τινος πραθεὶς ὕπο; οὐκ οἶδα πλὴν ἕν·
Λοξίου κεκλήμεθα. ἡμεῖς σ’ ἄρ’ αὖθις, ὦ ξέν’,
ἀντοικτίρομεν. ὡς μὴ εἰδόθ’ ἥτις μ’ ἔτεκεν ἐξ ὅτου τ’
ἔφυν. ναοῖσι δ’ οἰκεῖς τοισίδ’ ἢ κατὰ στέγας; ἅπαν θεοῦ
μοι δῶμ’, ἵν’ ἂν λάβῃ μ’ ὕπνος. παῖς δ’ ὢν ἀφίκου ναὸν
ἢ νεανίας; βρέφος λέγουσιν οἱ δοκοῦντες εἰδέναι. καὶ τίς
γάλακτί σ’ ἐξέθρεψε Δελφίδων; οὐπώποτ’ ἔγνων μαστόν· ἣ δ’
ἔθρεψέ με . . . τίς, ὦ ταλαίπωρ’; ὡς νοσοῦσ’ ηὗρον νόσους.
Φοίβου προφῆτις, μητέρ’ ὣς νομίζομεν. ἐς δ’ ἄνδρ’ ἀφίκου
τίνα τροφὴν κεκτημένος; βωμοί μ’ ἔφερβον οὑπιών τ’ ἀεὶ
ξένος. τάλαινά σ’ ἡ τεκοῦσα· τίς ποτ’ ἦν ἄρα; ἀδίκημά του
γυναικὸς ἐγενόμην ἴσως. ἔχεις δὲ βίοτον· εὖ γὰρ ἤσκησαι
πέπλοις. τοῖς τοῦ θεοῦ κοσμούμεθ’, ᾧ δουλεύομεν. οὐδ’
ᾖξας εἰς ἔρευναν ἐξευρεῖν γονάς; ἔχω γὰρ οὐδέν, ὦ
γύναι, τεκμήριον. φεῦ· πέπονθέ τις σῇ μητρὶ ταὔτ’ ἄλλη
γυνή. τίς; εἰ πόνου μοι ξυλλάβοι, χαίροιμεν ἄν. ἧς οὕνεκ’
ἦλθον δεῦρο πρὶν πόσιν μολεῖν. ποῖόν τι χρῄζουσ’; ὡς
ὑπουργήσω, γύναι. μάντευμα κρυπτὸν δεομένη Φοίβου μαθεῖν.
λέγοις ἄν· ἡμεῖς τἄλλα προξενήσομεν. ἄκουε δὴ τὸν μῦθον.
— ἀλλ’ αἰδούμεθα. οὔ τἄρα πράξεις οὐδέν· ἀργὸς ἡ θεός.
Φοίβῳ μιγῆναί φησί τις φίλων ἐμῶν. Φοίβῳ γυνὴ γεγῶσα; μὴ
λέγ’, ὦ ξένη. καὶ παῖδά γ’ ἔτεκε τῷ θεῷ λάθρα πατρός.
οὐκ ἔστιν· ἀνδρὸς ἀδικίαν αἰσχύνεται. οὔ φησιν αὐτή, καὶ
πέπονθεν ἄθλια. τί χρῆμα δράσασ’, εἰ θεῷ συνεζύγη; τὸν
παῖδ’ ὃν ἔτεκεν ἐξέθηκε δωμάτων. ὁ δ’ ἐκτεθεὶς παῖς ποῦ
’στιν; εἰσορᾷ φάος; οὐκ οἶδεν οὐδείς. ταῦτα καὶ
μαντεύομαι. εἰ δ’ οὐκέτ’ ἔστι, τίνι τρόπῳ διεφθάρη; θῆράς
σφε τὸν δύστηνον ἐλπίζει κτανεῖν. ποίῳ τόδ’ ἔγνω χρωμένη
τεκμηρίῳ; ἐλθοῦσ’ ἵν’ αὐτὸν ἐξέθηκ’ οὐχ ηὗρ’ ἔτι. ἦν
δὲ σταλαγμὸς ἐν στίβῳ τις αἵματος; οὔ φησι. καίτοι πόλλ’
ἐπεστράφη πέδον. χρόνος δὲ τίς τῷ παιδὶ διαπεπραγμένῳ; σοὶ
ταὐτὸν ἥβης, εἴπερ, εἶχεν ἂν μέτρον. ἀδικεῖ νιν ὁ θεός·
ἡ τεκοῦσα δ’ ἀθλία. οὔκουν ἔτ’ ἄλλον γ’ ὕστερον τίκτει
γόνον. τί δ’, εἰ λάθρα νιν Φοῖβος ἐκτρέφει λαβών; τὰ κοινὰ
χαίρων οὐ δίκαια δρᾷ μόνος. οἴμοι· προσῳδὸς ἡ τύχη τὠμῷ
πάθει. καὶ σέ, ὦ ξέν’, οἶμαι μητέρ’ ἀθλίαν ποθεῖν. καὶ
μή γ’ ἐπ’ οἶκτόν μ’ ἔξαγ’ οὗ ’λελήσμεθα. σιγῶ· πέραινε δ’
ὧν σ’ ἀνιστορῶ πέρι. οἶσθ’ οὖν ὃ κάμνει τοῦ λόγου
μάλιστά σοι; τί δ’ οὐκ ἐκείνῃ τῇ ταλαιπώρῳ νοσεῖ; πῶς ὁ
θεὸς ὃ λαθεῖν βούλεται μαντεύσεται; εἴπερ καθίζει τρίποδα
κοινὸν Ἑλλάδος. αἰσχύνεται τὸ πρᾶγμα· μὴ ’ξέλεγχέ νιν.
ἀλγύνεται δέ γ’ ἡ παθοῦσα τῇ τύχῃ. οὐκ ἔστιν ὅστις σοι
προφητεύσει τάδε. ἐν τοῖς γὰρ αὑτοῦ δώμασιν κακὸς φανεὶς
Φοῖβος δικαίως τὸν θεμιστεύοντά σοι δράσειεν ἄν τι πῆμα.
ἀπαλλάσσου, γύναι. τῷ γὰρ θεῷ τἀναντί’ οὐ μαντευτέον. ἐς
γὰρ τοσοῦτον ἀμαθίας ἔλθοιμεν ἄν, εἰ τοὺς θεοὺς ἄκοντας
ἐκπονήσομεν φράζειν ἃ μὴ θέλουσιν, ἢ προβωμίοις σφαγαῖσι
μήλων ἢ δῑ οἰωνῶν πτεροῖς. ἃν γὰρ βίᾳ σπεύδωμεν ἀκόντων
θεῶν, ἄκοντα κεκτήμεσθα τἀγάθ’, ὦ γύναι· ἃ δ’ ἂν διδῶσ’
ἑκόντες, ὠφελούμεθα. πολλαί γε πολλοῖς εἰσι συμφοραὶ βροτῶν,
μορφαὶ δὲ διαφέρουσιν· ἓν δ’ ἂν εὐτυχὲς μόλις ποτ’ ἐξεύροι
τις ἀνθρώπων βίῳ. ὦ Φοῖβε, κἀκεῖ κἀνθάδ’ οὐ δίκαιος εἶ
ἐς τὴν ἀποῦσαν, ἧς πάρεισιν οἱ λόγοι· ὃς οὔτ’ ἔσωσας
τὸν σὸν ὃν σῶσαί σ’ ἐχρῆν, οὔθ’ ἱστορούσῃ μητρὶ μάντις
ὢν ἐρεῖς, ὡς, εἰ μὲν οὐκέτ’ ἔστιν, ὀγκωθῇ τάφῳ, εἰ δ’
ἔστιν . . . ἀλλ’ ἐᾶν χρὴ τάδ’, εἰ πρὸς τοῦ θεοῦ κωλυόμεσθα
μὴ μαθεῖν ἃ βούλομαι. ἀλλ’, ὦ ξέν’, εἰσορῶ γὰρ εὐγενῆ
πόσιν Ξοῦθον πέλας δὴ τόνδε, τὰς Τροφωνίου λιπόντα θαλάμας,
τοὺς λελεγμένους λόγους σίγα πρὸς ἄνδρα, μή τιν’ αἰσχύνην
λάβω διακονοῦσα κρυπτά, καὶ προβῇ λόγος οὐχ ᾗπερ ἡμεῖς
αὐτὸν ἐξειλίσσομεν. τὰ γὰρ γυναικῶν δυσχερῆ πρὸς ἄρσενας,
κἀν ταῖς κακαῖσιν ἁγαθαὶ μεμειγμέναι μισούμεθ’· οὕτω
δυστυχεῖς πεφύκαμεν. πρῶτον μὲν ὁ θεὸς τῶν ἐμῶν
προσφθεγμάτων λαβὼν ἀπαρχὰς χαιρέτω, σύ τ’, ὦ γύναι. μῶν
χρόνιος ἐλθών σ’ ἐξέπληξ’ ὀρρωδίᾳ; οὐδέν γ’· ἀφίκου δ’ ἐς
μέριμναν. ἀλλά μοι λέξον, τί θέσπισμ’ ἐκ Τροφωνίου φέρεις,
παίδων ὅπως νῷν σπέρμα συγκραθήσεται; οὐκ ἠξίωσε τοῦ θεοῦ
προλαμβάνειν μαντεύμαθ’· ἓν δ’ οὖν εἶπεν· οὐκ ἄπαιδά με
πρὸς οἶκον ἥξειν οὐδὲ σὲ ἐκ χρηστηρίων. ὦ πότνια Φοίβου
μῆτερ, εἰ γὰρ αἰσίως ἔλθοιμεν, ἅ τε νῷν συμβόλαια πρόσθεν
ἦν ἐς παῖδα τὸν σόν, μεταπέσοι βελτίονα. ἔσται τάδ’· ἀλλὰ
τίς προφητεύει θεοῦ; ἡμεῖς τά γ’ ἔξω, τῶν ἔσω δ’ ἄλλοις
μέλει, οἳ πλησίον θάσσουσι τρίποδος, ὦ ξένε, Δελφῶν
ἀριστῆς, οὓς ἐκλήρωσεν πάλος. καλῶς· ἔχω δὴ πάνθ’ ὅσων
ἐχρῄζομεν. στείχοιμ’ ἂν εἴσω· καὶ γάρ, ὡς ἐγὼ κλύω,
χρηστήριον πέπτωκε τοῖς ἐπήλυσι κοινὸν πρὸ ναοῦ· βούλομαι δ’
ἐν ἡμέρᾳ τῇδ’ — αἰσία γάρ — θεοῦ λαβεῖν μαντεύματα. σὺ δ’
ἀμφὶ βωμούς, ὦ γύναι, δαφνηφόρους λαβοῦσα κλῶνας, εὐτέκνους
εὔχου θεοῖς χρησμούς μ’ ἐνεγκεῖν ἐξ Ἀπόλλωνος δόμων. ἔσται
τάδ’, ἔσται. Λοξίας δ’ ἐὰν θέλῃ νῦν ἀλλὰ τὰς πρὶν
ἀναλαβεῖν ἁμαρτίας, ἅπας μὲν οὐ γένοιτ’ ἂν εἰς ἡμᾶς
φίλος, ὅσον δὲ χρῄζει — θεὸς γάρ ἐστι — δέξομαι. τί ποτε
λόγοισιν ἡ ξένη πρὸς τὸν θεὸν κρυπτοῖσιν αἰεὶ λοιδοροῦσ’
αἰνίσσεται; ἤτοι φιλοῦσά γ’ ἧς ὕπερ μαντεύεται, ἢ καί τι
σιγῶσ’ ὧν σιωπᾶσθαι χρεών; ἀτὰρ θυγατρὸς τῆς Ἐρεχθέως τί
μοι μέλει; προσήκει γ’ οὐδέν. ἀλλὰ χρυσέαις πρόχοισιν ἐλθὼν
εἰς ἀπορραντήρια δρόσον καθήσω. νουθετητέος δέ μοι Φοῖβος, τί
πάσχει· παρθένους βίᾳ γαμῶν προδίδωσι; παῖδας ἐκτεκνούμενος
λάθρᾳ θνῄσκοντας ἀμελεῖ; μὴ σύ γ’· ἀλλ’, ἐπεὶ κρατεῖς,
ἀρετὰς δίωκε. καὶ γὰρ ὅστις ἂν βροτῶν κακὸς πεφύκῃ,
ζημιοῦσιν οἱ θεοί. πῶς οὖν δίκαιον τοὺς νόμους ὑμᾶς
βροτοῖς γράψαντας, αὐτοὺς ἀνομίαν ὀφλισκάνειν; εἰ δ’ — οὐ
γὰρ ἔσται, τῷ λόγῳ δὲ χρήσομαι — δίκας βιαίων δώσετ’
ἀνθρώποις γάμων, σὺ καὶ Ποσειδῶν Ζεύς θ’ ὃς οὐρανοῦ
κρατεῖ, ναοὺς τίνοντες ἀδικίας κενώσετε. τὰς ἡδονὰς γὰρ τῆς
προμηθίας πάρος σπεύδοντες ἀδικεῖτ’. οὐκέτ’ ἀνθρώπους κακῶς
λέγειν δίκαιον, εἰ τὰ τῶν θεῶν καλὰ μιμούμεθ’, ἀλλὰ τοὺς
διδάσκοντας τάδε. σὲ τὰν ὠδίνων λοχιᾶν ἀνειλείθυιαν, ἐμὰν
Ἀθάναν, ἱκετεύω, Προμηθεῖ Τιτᾶνι λοχευ‐ θεῖσαν κατ’ ἀκροτάτας
κορυφᾶς Διός, ὦ μάκαιρα Νίκα, μόλε Πύθιον οἶκον, Ὀλύμπου
χρυσέων θαλάμων πταμένα πρὸς ἀγυιάς, Φοιβήιος ἔνθα γᾶς
μεσσόμφαλος ἑστία παρὰ χορευομένῳ τρίποδι μαντεύματα κραίνει,
σὺ καὶ παῖς ἁ Λατογενής, δύο θεαὶ δύο παρθένοι, κασίγνηται
σεμναὶ Φοίβου. ἱκετεύσατε δ’, ὦ κόραι, τὸ παλαιὸν Ἐρεχθέως
γένος εὐτεκνίας χρονίου καθαροῖς μαντεύμασι κῦρσαι.
ὑπερβαλλούσας γὰρ ἔχει θνατοῖς εὐδαιμονίας ἀκίνητον
ἀφορμάν, τέκνων οἷς ἂν καρποτρόφοι λάμπωσιν ἐν θαλάμοις
πατρίοισι νεάνιδες ἧβαι, διαδέκτορα πλοῦτον ὡς ἕξοντες ἐκ
πατέρων ἑτέροις ἐπὶ τέκνοις. ἀλκά τε γὰρ ἐν κακοῖς σύν τ’
εὐτυχίαις φίλον, δορί τε γᾷ πατρίᾳ φέρει σωτήριον ἀλκάν.
ἐμοὶ μὲν πλούτου τε πάρος βασιλικῶν τ’ εἶεν θαλάμων τροφαὶ
κήδειοι κεδνῶν γε τέκνων. τὸν ἄπαιδα δ’ ἀποστυγῶ βίον, ᾧ
τε δοκεῖ ψέγω· μετὰ δὲ κτεάνων μετρίων βιοτᾶς εὔπαιδος
ἐχοίμαν. ὦ Πανὸς θακήματα καὶ παραυλίζουσα πέτρα μυχώδεσι
Μακραῖς, ἵνα χοροὺς στείβουσι ποδοῖν Ἀγλαύρου κόραι τρίγονοι
στάδια χλοερὰ πρὸ Παλλάδος ναῶν, συρίγγων ὑπ’ αἰόλας ἰαχᾶς
ὕμνων, ὅτ’ ἀναλίοις συρίζεις, ὦ Πάν, τοῖς σοῖσιν ἐν
ἄντροις, ἵνα τεκοῦσά τις Φοίβῳ παρθένος, ὦ μελέα, βρέφος,
πτανοῖς ἐξόρισεν θοίναν θηρσί τε φοινίαν δαῖτα, πικρῶν γάμων
ὕβριν· οὔτ’ ἐπὶ κερκίσιν οὔτε λόγοις φάτιν ἄιον
εὐτυχίας μετέχειν θεόθεν τέκνα θνατοῖς. πρόσπολοι γυναῖκες,
αἳ τῶνδ’ ἀμφὶ κρηπῖδας δόμων θυοδόκων φρούρημ’ ἔχουσαι
δεσπότιν φυλάσσετε, ἐκλέλοιπ’ ἤδη τὸν ἱερὸν τρίποδα καὶ
χρηστήριον Ξοῦθος, ἢ μίμνει κατ’ οἶκον ἱστορῶν ἀπαιδίαν;
ἐν δόμοις ἔστ’, ὦ ξέν’· οὔπω δῶμ’ ὑπερβαίνει τόδε. ὡς δ’
ἐπ’ ἐξόδοισιν ὄντος, τῶνδ’ ἀκούομεν πυλῶν δοῦπον, ἐξιόντα
τ’ ἤδη δεσπότην ὁρᾶν πάρα. ὦ τέκνον, χαῖρ’· ἡ γὰρ ἀρχὴ
τοῦ λόγου πρέπουσά μοι. χαίρομεν· σὺ δ’ εὖ φρόνει γε, καὶ
δύ’ ὄντ’ εὖ πράξομεν. δὸς χερὸς φίλημά μοι σῆς σώματός τ’
ἀμφιπτυχάς. εὖ φρονεῖς μέν; ἤ σ’ ἔμηνε θεοῦ τις, ὦ ξένε,
βλάβη; σωφρονῶ· τὰ φίλταθ’ εὑρὼν οὐ φυγεῖν ἐφίεμαι. παῦε,
μὴ ψαύσας τὰ τοῦ θεοῦ στέμματα ῥήξῃς χερί. ἅψομαι· κοὐ
ῥυσιάζω, τἀμὰ δ’ εὑρίσκω φίλα. οὐκ ἀπαλλάξῃ, πρὶν εἴσω
τόξα πλευμόνων λαβεῖν; ὡς τί δὴ φεύγεις με; σαυτοῦ γνωρίσας
τὰ φίλτατα — οὐ φιλῶ φρενοῦν ἀμούσους καὶ μεμηνότας ξένους.
κτεῖνε καὶ πίμπρη· πατρὸς γάρ, ἢν κτάνῃς, ἔσῃ φονεύς.
ποῦ δέ μοι πατὴρ σύ; ταῦτ’ οὖν οὐ γέλως κλύειν ἐμοῦ; οὔ·
τρέχων ὁ μῦθος ἄν σοι τἀμὰ σημήνειεν ἄν. καὶ τί μοι
λέξεις; πατὴρ σός εἰμι καὶ σὺ παῖς ἐμός. τίς λέγει τάδε;
ὅς σ’ ἔθρεψεν ὄντα Λοξίας ἐμόν. μαρτυρεῖς σαυτῷ. τὰ τοῦ
θεοῦ γ’ ἐκμαθὼν χρηστήρια. ἐσφάλης αἴνιγμ’ ἀκούσας. οὐκ
ἄρ’ ὄρθ’ ἀκούομεν. ὁ δὲ λόγος τίς ἐστι Φοίβου; τὸν
συναντήσαντά μοι — τίνα συνάντησιν; δόμων τῶνδ’ ἐξιόντι τοῦ
θεοῦ συμφορᾶς τίνος κυρῆσαι; παῖδ’ ἐμὸν πεφυκέναι. σὸν
γεγῶτ’, ἢ δῶρον ἄλλως; δῶρον, ὄντα δ’ ἐξ ἐμοῦ. πρῶτα
δῆτ’ ἐμοὶ ξυνάπτεις πόδα σόν; οὐκ ἄλλῳ, τέκνον. ἡ τύχη
πόθεν ποθ’ ἥκει; δύο μίαν θαυμάζομεν. ἔα. τίνος δέ σοι
πέφυκα μητρός; οὐκ ἔχω φράσαι. οὐδὲ Φοῖβος εἶπε; τερφθεὶς
τοῦτο, κεῖν’ οὐκ ἠρόμην. γῆς ἄρ’ ἐκπέφυκα μητρός. οὐ
πέδον τίκτει τέκνα. πῶς ἂν οὖν εἴην σός; οὐκ οἶδ’,
ἀναφέρω δ’ ἐς τὸν θεόν. φέρε λόγων ἁψώμεθ’ ἄλλων. ταῦτ’
ἀμείνον’, ὦ τέκνον. ἦλθες ἐς νόθον τι λέκτρον; μωρίᾳ γε
τοῦ νέου. πρὶν κόρην λαβεῖν Ἐρεχθέως; οὐ γὰρ ὕστερόν γέ
πω. ἆρα δῆτ’ ἐκεῖ μ’ ἔφυσας; τῷ χρόνῳ γε συντρέχει.
κᾆτα πῶς ἀφικόμεσθα δεῦρο — ταῦτ’ ἀμηχανῶ. διὰ μακρᾶς
ἐλθὼν κελεύθου; τοῦτο κἄμ’ ἀπαιολεῖ. Πυθίαν δ’ ἦλθες
πέτραν πρίν; ἐς φανάς γε Βακχίου. προξένων δ’ ἔν του
κατέσχες; ὅς με Δελφίσιν κόραις . . . ἐθιάσευσ’, ἢ πῶς τάδ’
αὐδᾷς; Μαινάσιν γε Βακχίου. ἔμφρον’ ἢ κάτοινον ὄντα;
Βακχίου πρὸς ἡδοναῖς. τοῦτ’ ἐκεῖν’ ἵν’ ἐσπάρημεν. ὁ
πότμος ἐξηῦρεν, τέκνον. πῶς δ’ ἀφικόμεσθα ναούς; ἔκβολον
κόρης ἴσως. ἐκπεφεύγαμεν τὸ δοῦλον. πατέρα νυν δέχου,
τέκνον. τῷ θεῷ γοῦν οὐκ ἀπιστεῖν εἰκός. εὖ φρονεῖς
ἄρα. καὶ τί βουλόμεσθά γ’ ἄλλο — νῦν ὁρᾷς ἃ χρή σ’
ὁρᾶν. ἢ Διὸς παιδὸς γενέσθαι παῖς; ὃ σοί γε γίγνεται. ἦ
θίγω δῆθ’ οἵ μ’ ἔφυσαν; πιθόμενός γε τῷ θεῷ. χαῖρέ μοι,
πάτερ — φίλον γε φθέγμ’ ἐδεξάμην τόδε. ἡμέρα θ’ ἡ νῦν
παροῦσα. μακάριόν γ’ ἔθηκέ με. ὦ φίλη μῆτερ, πότ’ ἆρα
καὶ σὸν ὄψομαι δέμας; νῦν ποθῶ σε μᾶλλον ἢ πρίν, ἥτις
εἶ ποτ’, εἰσιδεῖν. ἀλλ’ ἴσως τέθνηκας, ἡμεῖς δ’ οὐδὲν ἂν
δυναίμεθα. κοιναὶ μὲν ἡμῖν δωμάτων εὐπραξίαι· ὅμως δὲ καὶ
δέσποιναν ἐς τέκν’ εὐτυχεῖν ἐβουλόμην ἂν τούς τ’ Ἐρεχθέως
δόμους. ὦ τέκνον, ἐς μὲν σὴν ἀνεύρεσιν θεὸς ὀρθῶς
ἔκρανε, καὶ συνῆψ’ ἐμοί τε σέ, σύ τ’ αὖ τὰ φίλταθ’ ηὗρες
οὐκ εἰδὼς πάρος. ὃ δ’ ᾖξας ὀρθῶς, τοῦτο κἄμ’ ἔχει
πόθος, ὅπως σύ τ’, ὦ παῖ, μητέρ’ εὑρήσεις σέθεν, ἐγώ θ’
ὁποίας μοι γυναικὸς ἐξέφυς. χρόνῳ δὲ δόντες ταῦτ’ ἴσως
εὕροιμεν ἄν. ἀλλ’ ἐκλιπὼν θεοῦ δάπεδ’ ἀλητείαν τε σὴν ἐς
τὰς Ἀθήνας στεῖχε κοινόφρων πατρί, οὗ σ’ ὄλβιον μὲν
σκῆπτρον ἀναμένει πατρός, πολὺς δὲ πλοῦτος· οὐδὲ θάτερον
νοσῶν δυοῖν κεκλήσῃ δυσγενὴς πένης θ’ ἅμα, ἀλλ’ εὐγενής τε
καὶ πολυκτήμων βίου. σιγᾷς; τί πρὸς γῆν ὄμμα σὸν βαλὼν
ἔχεις; ἐς φροντίδας δ’ ἀπῆλθες, ἐκ δὲ χαρμονῆς πάλιν
μεταστὰς δεῖμα προσβάλλεις πατρί. οὐ ταὐτὸν εἶδος φαίνεται
τῶν πραγμάτων πρόσωθεν ὄντων ἐγγύθεν θ’ ὁρωμένων. ἐγὼ δὲ
τὴν μὲν συμφορὰν ἀσπάζομαι, πατέρα σ’ ἀνευρών· ὧν δὲ
γιγνώσκω, πάτερ, ἄκουσον. εἶναί φασι τὰς αὐτόχθονας κλεινὰς
Ἀθήνας οὐκ ἐπείσακτον γένος, ἵν’ ἐσπεσοῦμαι δύο νόσω
κεκτημένος, πατρός τ’ ἐπακτοῦ καὐτὸς ὢν νοθαγενής. καὶ
τοῦτ’ ἔχων τοὔνειδος, ἀσθενὴς μὲν ὤν — [μηδὲν καὶ οὐδὲν
ὢν κεκλήσομαι·] ἢν δ’ ἐς τὸ πρῶτον πόλεος ὁρμηθεὶς ζυγὸν
ζητῶ τις εἶναι, τῶν μὲν ἀδυνάτων ὕπο μισησόμεσθα· λυπρὰ
γὰρ τὰ κρείσσονα· ὅσοι δέ, χρηστοὶ δυνάμενοί τ’ εἶναι
σοφοί, σιγῶσι κοὐ σπεύδουσιν ἐς τὰ πράγματα, γέλωτ’ ἐν
αὐτοῖς μωρίαν τε λήψομαι οὐχ ἡσυχάζων ἐν πόλει φόβου πλέᾳ.
τῶν δ’ † αὖ λογίων τε † χρωμένων τε τῇ πόλει ἐς ἀξίωμα βὰς
πλέον φρουρήσομαι ψήφοισιν. οὕτω γὰρ τάδ’, ὦ πάτερ, φιλεῖ·
οἳ τὰς πόλεις ἔχουσι κἀξιώματα, τοῖς ἀνθαμίλλοις εἰσὶ
πολεμιώτατοι. ἐλθὼν δ’ ἐς οἶκον ἀλλότριον ἔπηλυς ὢν
γυναῖκά θ’ ὡς ἄτεκνον, ἣ κοινουμένη τὰς συμφοράς σοι
πρόσθεν, ἀπολαχοῦσα νῦν αὐτὴ καθ’ αὑτὴν τὴν τύχην οἴσει
πικρῶς, πῶς οὐχ ὑπ’ αὐτῆς εἰκότως μισήσομαι, ὅταν παραστῶ
σοὶ μὲν ἐγγύθεν ποδός, ἣ δ’ οὖσ’ ἄτεκνος τὰ σὰ φίλ’
εἰσορᾷ πικρῶς, κᾆτ’ ἢ προδοὺς σύ μ’ ἐς δάμαρτα σὴν
βλέπῃς ἢ τἀμὰ τιμῶν δῶμα συγχέας ἔχῃς; ὅσας σφαγὰς δὴ
φαρμάκων τε θανασίμων γυναῖκες ηὗρον ἀνδράσιν διαφθοράς.
ἄλλως τε τὴν σὴν ἄλοχον οἰκτίρω, πάτερ, ἄπαιδα
γηράσκουσαν· οὐ γὰρ ἀξία πατέρων ἀπ’ ἐσθλῶν οὖσ’ ἀπαιδίᾳ
νοσεῖν. τυραννίδος δὲ τῆς μάτην αἰνουμένης τὸ μὲν πρόσωπον
ἡδύ, τἀν δόμοισι δὲ λυπηρά· τίς γὰρ μακάριος, τίς εὐτυχής,
ὅστις δεδοικὼς καὶ παραβλέπων βίον αἰῶνα τείνει; δημότης
ἂν εὐτυχὴς ζῆν ἂν θέλοιμι μᾶλλον ἢ τύραννος ὤν, ᾧ
τοὺς πονηροὺς ἡδονὴ φίλους ἔχειν, ἐσθλοὺς δὲ μισεῖ
κατθανεῖν φοβούμενος. εἴποις ἂν ὡς ὁ χρυσὸς ἐκνικᾷ τάδε,
πλουτεῖν τε τερπνόν; οὐ φιλῶ ψόφους κλύειν ἐν χερσὶ σῴζων
ὄλβον οὐδ’ ἔχειν πόνους· εἴη γ’ ἐμοὶ <μὲν> μέτρια μὴ
λυπουμένῳ. ἃ δ’ ἐνθάδ’ εἶχον ἀγάθ’ ἄκουσόν μου, πάτερ·
τὴν φιλτάτην μὲν πρῶτον ἀνθρώπῳ σχολὴν ὄχλον τε μέτριον,
οὐδέ μ’ ἐξέπληξ’ ὁδοῦ πονηρὸς οὐδείς· κεῖνο δ’ οὐκ
ἀνασχετόν, εἴκειν ὁδοῦ χαλῶντα τοῖς κακίοσιν. θεῶν δ’ ἐν
εὐχαῖς † ἢ γόοισιν ἦ † βροτῶν, ὑπηρετῶν χαίρουσιν, οὐ
γοωμένοις. καὶ τοὺς μὲν ἐξέπεμπον, οἳ δ’ ἧκον ξένοι, ὥσθ’
ἡδὺς αἰεὶ καινὸς ἐν καινοῖσιν ἦ. ὃ δ’ εὐκτὸν
ἀνθρώποισι, κἂν ἄκουσιν ᾖ, δίκαιον εἶναί μ’ ὁ νόμος ἡ
φύσις θ’ ἅμα παρεῖχε τῷ θεῷ. ταῦτα συννοούμενος κρείσσω
νομίζω τἀνθάδ’ ἢ τἀκεῖ, πάτερ. ἔα δ’ ἔμ’ αὐτοῦ ζῆν·
ἴση γὰρ ἡ χάρις, μεγάλοισι χαίρειν σμικρά θ’ ἡδέως ἔχειν.
καλῶς ἔλεξας, εἴπερ οὓς ἐγὼ φιλῶ ἐν τοῖσι σοῖσιν
εὐτυχήσουσιν φίλοις. παῦσαι λόγων τῶνδ’, εὐτυχεῖν δ’
ἐπίστασο· θέλω γὰρ οὗπέρ σ’ ηὗρον ἄρξασθαι, τέκνον,
κοινῆς τραπέζης, δαῖτα πρὸς κοινὴν πεσών, θῦσαί θ’ ἅ σου
πρὶν γενέθλῑ οὐκ ἐθύσαμεν. καὶ νῦν μὲν ὡς δὴ ξένον ἄγων
σ’ ἐφέστιον δείπνοισι τέρψω, τῆς δ’ Ἀθηναίων χθονὸς ἄξω
θεατὴν δῆθεν, ὡς οὐκ ὄντ’ ἐμόν. καὶ γὰρ γυναῖκα τὴν ἐμὴν
οὐ βούλομαι λυπεῖν ἄτεκνον οὖσαν αὐτὸς εὐτυχῶν. χρόνῳ δὲ
καιρὸν λαμβάνων προσάξομαι δάμαρτ’ ἐᾶν σε σκῆπτρα τἄμ’
ἔχειν χθονός. Ἴωνα δ’ ὀνομάζω σε τῇ τύχῃ πρέπον,
ὁθούνεκ’ ἀδύτων ἐξιόντι μοι θεοῦ ἴχνος συνῆψας πρῶτος.
ἀλλὰ τῶν φίλων πλήρωμ’ ἀθροίσας βουθύτῳ σὺν ἡδονῇ
πρόσειπε, μέλλων Δελφίδ’ ἐκλιπεῖν πόλιν. ὑμῖν δὲ σιγᾶν,
δμωΐδες, λέγω τάδε, ἢ θάνατον εἰπούσαισι πρὸς δάμαρτ’
ἐμήν. στείχοιμ’ ἄν. ἓν δὲ τῆς τύχης ἄπεστί μοι· εἰ μὴ
γὰρ ἥτις μ’ ἔτεκεν εὑρήσω, πάτερ, ἀβίωτον ἡμῖν. εἰ δ’
ἐπεύξασθαι χρεών, ἐκ τῶν Ἀθηνῶν μ’ ἡ τεκοῦσ’ εἴη γυνή,
ὥς μοι γένηται μητρόθεν παρρησία. καθαρὰν γὰρ ἤν τις ἐς
πόλιν πέσῃ ξένος, κἂν τοῖς λόγοισιν ἀστὸς ᾖ, τό γε
στόμα δοῦλον πέπαται κοὐκ ἔχει παρρησίαν. ὁρῶ δάκρυα καὶ
πενθίμους <ἀλαλαγὰς> στεναγμάτων τ’ ἐσβολάς, ὅταν ἐμὰ
τύραννος εὐπαιδίαν πόσιν ἔχοντ’ εἰδῇ, αὐτὴ δ’ ἄπαις ᾖ
καὶ λελειμμένη τέκνων. τίν’, ὦ παῖ πρόμαντι Λατοῦς, ἔχρη‐
σας ὑμνῳδίαν; πόθεν ὁ παῖς ὅδ’ ἀμφὶ ναοὺς σέθεν τρόφιμος
ἐξέβα; γυναικῶν τίνος; οὐ γάρ με σαίνει θέσφατα μή τιν’
ἔχῃ δόλον. δειμαίνω συμφοράν, ἐφ’ ὅ ποτε βάσεται. ἄτοπος
ἄτοπα γὰρ δίδωσί μοι, τὸ δ’ ἔτ’ εὔφημ’ ἔχει, δόλον τύχαν
θ’, ὁ παῖς — ἄλλων τραφεὶς ἐξ αἱμάτων. τίς οὐ τάδε
ξυνοίσεται; — φίλαι, πότερ’ ἐμᾷ δεσποίνᾳ τάδε τορῶς ἐς
οὖς γεγωνήσομεν; πόσιν, ἐν ᾧ τὰ πάντ’ ἔχουσ’ ἐλπίδων
μέτοχος ἦν, τλάμων, . . . — νῦν δ’ ἣ μὲν ἔρρει συμφοραῖς,
ὃ δ’ εὐτυχεῖ. — πολιὸν ἐσπεσοῦσα γῆρας, πόσις δ’ . . . —
ἀτίετος φίλων. — μέλεος, ὃς θυραῖος ἐλθὼν δόμους, μέγαν ἐς
ὄλβον, οὐκ ἴσωσεν τύχης . . . ( — ὄλοιτ’, ὄλοιτὀπότνιαν
ἐξαπαφὼν ἐμάν. — καὶ θεοῖσιν μὴ τύχοι καλλίφλογα πέλανον
ἐπὶ πυρὶ καθαγνίσας· τὸ δ’ ἐμὸν εἴσεται, <ὅσον ἀμᾶς
ἔφυν> τυραννίδος φίλα. — ἦ δὴ πέλας δείπνων κυρεῖ παῖς καὶ
πατὴρ νέος νέων. ἰὼ δειράδες Παρνασοῦ πέτρας ἔχουσαι
σκόπελον οὐράνιόν θ’ ἕδραν, ἵνα Βάκχιος ἀμφιπύρους ἀνέχων
πεύκας λαιψηρὰ πηδᾷ νυκτιπόλοις ἅμα σὺν Βάκχαις, μή ποτ’
εἰς ἐμὰν πόλιν ἵκοιθ’ ὁ παῖς, νέαν δ’ ἁμέραν ἀπολιπὼν
θάνοι. στενομένα γὰρ ἂν πόλις ἔχοι σκῆψιν ξενικὸν ἐσβολὰν
. . . ἁλίσας ὁ πάρος ἀρχαγὸς ὢν Ἐρεχθεὺς ἄναξ. ὦ πρέσβυ
παιδαγώγ’ Ἐρεχθέως πατρὸς τοὐμοῦ ποτ’ ὄντος, ἡνίκ’ ἦν
ἔτ’ ἐν φάει, ἔπαιρε σαυτὸν πρὸς θεοῦ χρηστήρια, ὥς μοι
συνησθῇς, εἴ τι Λοξίας ἄναξ θέσπισμα παίδων ἐς γονὰς
ἐφθέγξατο. σὺν τοῖς φίλοις γὰρ ἡδὺ μὲν πράσσειν καλῶς· ἃ
μὴ γένοιτο δ’, εἴ τι τυγχάνοι κακόν, ἐς ὄμματ’ εὔνου φωτὸς
ἐμβλέψαι γλυκύ. ἐγὼ δέ σ’, ὥσπερ καὶ σὺ πατέρ’ ἐμόν ποτε,
δέσποιν’ ὅμως οὖσ’ ἀντικηδεύω πατρός. ὦ θύγατερ, ἄξῑ
ἀξίων γεννητόρων ἤθη φυλάσσεις, κοὐ καταισχύνασ’ ἔχεις τοὺς
σοὺς παλαιούς, ἐκγόνους αὐτόχθονας. ἕλχ’ ἕλκε πρὸς μέλαθρα
καὶ κόμιζέ με. αἰπεινά τοι μαντεῖα· τοῦ γήρως δέ μοι
συνεκπονοῦσα κῶλον ἰατρὸς γενοῦ. ἕπου νυν· ἴχνος δ’
ἐκφύλασσ’ ὅπου τίθης. ἰδού. τὸ τοῦ ποδὸς μὲν βραδύ, τὸ
τοῦ δὲ νοῦ ταχύ. βάκτρῳ δ’ ἐρείδου περιφερῆ στίβον χθονός.
καὶ τοῦτο τυφλόν, ὅταν ἐγὼ βλέπω βραχύ. ὀρθῶς ἔλεξας·
ἀλλὰ μὴ παρῇς κόπῳ. οὔκουν ἑκών γε· τοῦ δ’ ἀπόντος οὐ
κρατῶ. γυναῖκες, ἱστῶν τῶν ἐμῶν καὶ κερκίδος δούλευμα
πιστόν, τίνα τύχην λαβὼν πόσις βέβηκε παίδων, ὧνπερ οὕνεχ’
ἥκομεν; σημήνατ’· εἰ γὰρ ἀγαθά μοι μηνύσετε, οὐκ εἰς
ἀπίστους δεσπότας βαλεῖς χάριν. ἰὼ δαῖμον. τὸ φροίμιον μὲν
τῶν λόγων οὐκ εὐτυχές. ἰὼ τλᾶμον. ἀλλ’ ἦ τι θεσφάτοισι
δεσποτῶν νοσῶ; εἶἑν· τί δρῶμεν; θάνατος ὧν κεῖται πέρι . .
. τίς ἥδε μοῦσα, χὡ φόβος τίνων πέρι; εἴπωμεν ἢ σιγῶμεν;
ἢ τί δράσομεν; εἴφ’· ὡς ἔχεις γε συμφοράν τιν’ εἰς ἐμέ.
εἰρήσεταί τοι, κεἰ θανεῖν μέλλω διπλῇ. οὐκ ἔστι σοι,
δέσποιν’, ἐπ’ ἀγκάλαις λαβεῖν τέκν’, οὐδὲ μαστῷ σῷ
προσαρμόσαι ποτέ. ὤμοι, θάνοιμι. θύγατερ. ὦ τάλαιν’ ἐγὼ
συμφορᾶς, ἔλαβον ἔπαθον ἄχος ἀβίοτον, φίλαι. διοιχόμεσθα.
τέκνον. αἰαῖ αἰαῖ· διανταῖος ἔτυπεν ὀδύνα με πλευ‐ μόνων
τῶνδ’ ἔσω. μήπω στενάξῃς — ἀλλὰ πάρεισι γόοι. πρὶν ἂν
μάθωμεν — ἀγγελίαν τίνα μοι; εἰ ταὐτὰ πράσσων δεσπότης τῆς
συμφορᾶς κοινωνός ἐστιν, ἢ μόνη σὺ δυστυχεῖς. κείνῳ μέν,
ὦ γεραιέ, παῖδα Λοξίας ἔδωκεν, ἰδίᾳ δ’ εὐτυχεῖ ταύτης
δίχα. τόδ’ ἐπὶ τῷδε κακὸν ἄκρον ἔλακες ἄχος ἐμοὶ
στένειν. πότερα δὲ φῦναι δεῖ γυναικὸς ἔκ τινος τὸν παῖδ’
ὃν εἶπας, ἢ γεγῶτ’ ἐθέσπισεν; ἤδη πεφυκότ’ ἐκτελῆ
νεανίαν δίδωσιν αὐτῷ Λοξίας· παρῆ δ’ ἐγώ. πῶς φῄς;
ἄφατον ἄφατον ἀναύδητον λόγον ἐμοὶ θροεῖς. κἄμοιγε. πῶς
δ’ ὁ χρησμὸς ἐκπεραίνεται, σαφέστερόν μοι φράζε, χὥστις
ἔσθ’ ὁ παῖς. ὅτῳ ξυναντήσειεν ἐκ θεοῦ συθεὶς πρώτῳ πόσις
σός, παῖδ’ ἔδωκ’ αὐτῷ θεός. ὀττοτοττοτοῖ· τὸν δ’ ἐμὸν
ἄτεκνον ἄτεκνον ἔλακεν ἄρα βίοτον; ἐρημίᾳ δ’ ὀρφανοὺς
δόμους οἰκήσω. τίς οὖν ἐχρήσθη; τῷ συνῆψ’ ἴχνος ποδὸς
πόσις ταλαίνης; πῶς δὲ ποῦ νιν εἰσιδών; οἶσθ’, ὦ φίλη
δέσποινα, τὸν νεανίαν ὃς τόνδ’ ἔσαιρε ναόν; οὗτος ἔσθ’ ὁ
παῖς. ἀν’ ὑγρὸν ἀμπταίην αἰθέρα πόρσω γαί‐ ας Ἑλλανίας,
ἀστέρας ἑσπέρους, οἷον οἷον ἄλγος ἔπαθον, φίλαι. ὄνομα
δὲ ποῖον αὐτὸν ὀνομάζει πατήρ; οἶσθ’, ἢ σιωπῇ τοῦτ’
ἀκύρωτον μένει; Ἴων’, ἐπείπερ πρῶτος ἤντησεν πατρί. μητρὸς
δ’ ὁποίας ἐστὶν — οὐκ ἔχω φράσαι. φροῦδος δ’ — ἵν’ εἰδῇς
πάντα τἀπ’ ἐμοῦ, γέρον — παιδὸς προθύσων ξένια καὶ γενέθλια
σκηνὰς ἐς ἱερὰς τῆσδε λαθραίως πόσις, κοινὴν ξυνάψων δαῖτα
παιδὶ τῷ νέῳ. δέσποινα, προδεδόμεσθα — σὺν γάρ σοι νοσῶ —
τοῦ σοῦ πρὸς ἀνδρός, καὶ μεμηχανημένως ὑβριζόμεσθα δωμάτων
τ’ Ἐρεχθέως ἐκβαλλόμεσθα. καὶ σὸν οὐ στυγῶν πόσιν λέγω, σὲ
μέντοι μᾶλλον ἢ κεῖνον φιλῶν· ὅστις σε γήμας ξένος
ἐπεισελθὼν πόλιν καὶ δῶμα καὶ σὴν παραλαβὼν παγκληρίαν,
ἄλλης γυναικὸς παῖδας ἐκκαρπούμενος λάθρα πέφηνεν· ὡς λάθρα
δ’, ἐγὼ φράσω. ἐπεί σ’ ἄτεκνον ᾔσθετ’, οὐκ ἔστεργέ σοι
ὅμοιος εἶναι τῆς τύχης τ’ ἴσον φέρειν, λαβὼν δὲ δοῦλα
λέκτρα νυμφεύσας λάθρα τὸν παῖδ’ ἔφυσεν, ἐξενωμένον δέ τῳ
Δελφῶν δίδωσιν ἐκτρέφειν. ὃ δ’ ἐν θεοῦ δόμοισιν ἄφετος, ὡς
λάθοι, παιδεύεται. νεανίαν δ’ ὡς ᾔσθετ’ ἐκτεθραμμένον,
ἐλθεῖν σ’ ἔπεισε δεῦρ’ ἀπαιδίας χάριν. κᾆθ’ ὁ θεὸς οὐκ
ἐψεύσαθ’, ὅδε δ’ ἐψεύσατο πάλαι τρέφων τὸν παῖδα, κἄπλεκεν
πλοκὰς τοιάσδ’· ἁλοὺς μὲν ἀνέφερ’ ἐς τὸν δαίμονα, † ἐλθὼν
δὲ καὶ τὸν χρόνον ἀμύνεσθαι θέλων † τυραννίδ’ αὐτῷ
περιβαλεῖν ἔμελλε γῆς. καινὸν δὲ τοὔνομ’ ἀνὰ χρόνον
πεπλασμένον Ἴων, ἰόντι δῆθεν ὅτι συνήντετο. οἴμοι,
κακούργους ἄνδρας ὡς αἰεὶ στυγῶ, οἳ συντιθέντες τἄδικ’
εἶτα μηχαναῖς κοσμοῦσι. φαῦλον χρηστὸν ἂν λαβεῖν φίλον
θέλοιμι μᾶλλον ἢ κακὸν σοφώτερον. καὶ τῶνδ’ ἁπάντων
ἔσχατον πείσῃ κακόν· ἀμήτορ’, ἀναρίθμητον, ἐκ δούλης τινὸς
γυναικός, ἐς σὸν δῶμα δεσπότην ἄγειν. ἁπλοῦν ἂν ἦν γὰρ
τὸ κακόν, εἰ παρ’ εὐγενοῦς μητρός, πιθών σε, σὴν λέγων
ἀπαιδίαν, ἐσῴκισ’ οἴκους· εἰ δὲ σοὶ τόδ’ ἦν πικρόν, τῶν
Αἰόλου νιν χρῆν ὀρεχθῆναι γάμων. ἐκ τῶνδε δεῖ σε δὴ
γυναικεῖόν τι δρᾶν· ἢ γὰρ ξίφος λαβοῦσαν ἢ δόλῳ τινὶ ἢ
φαρμάκοισι σὸν κατακτεῖναι πόσιν καὶ παῖδα, πρὶν σοὶ θάνατον
ἐκ κείνων μολεῖν. [εἰ γάρ γ’ ὑφήσεις τοῦδ’, ἀπαλλάξῃ βίου.
δυοῖν γὰρ ἐχθροῖν εἰς ἓν ἐλθόντοιν στέγος, ἢ θάτερον δεῖ
δυστυχεῖν ἢ θάτερον.] ἐγὼ μὲν οὖν σοι καὶ συνεκπονεῖν
θέλω, καὶ συμφονεύειν παῖδ’ ἐπεισελθὼν δόμους οὗ δαῖθ’
ὁπλίζει, καὶ τροφεῖα δεσπόταις ἀποδοὺς θανεῖν τε ζῶν τε
φέγγος εἰσορᾶν. ἓν γάρ τι τοῖς δούλοισιν αἰσχύνην φέρει,
τοὔνομα· τὰ δ’ ἄλλα πάντα τῶν ἐλευθέρων οὐδὲν κακίων
δοῦλος, ὅστις ἐσθλὸς ᾖ. κἀγώ, φίλη δέσποινα, συμφορὰν
θέλω κοινουμένη τήνδ’ ἢ θανεῖν ἢ ζῆν καλῶς. ὦ ψυχά, πῶς
σιγάσω; πῶς δὲ σκοτίας ἀναφήνω εὐνάς, αἰδοῦς δ’ ἀπολειφθῶ;
τί γὰρ ἐμπόδιον κώλυμ’ ἔτι μοι; πρὸς τίν’ ἀγῶνας τιθέμεσθ’
ἀρετῆς; οὐ πόσις ἡμῶν προδότης γέγονεν, στέρομαι δ’ οἴκων,
στέρομαι παίδων, φροῦδαι δ’ ἐλπίδες, ἃς διαθέσθαι χρῄζουσα
καλῶς οὐκ ἐδυνήθην, σιγῶσα γάμους, σιγῶσα τόκους
πολυκλαύτους; ἀλλ’ οὐ τὸ Διὸς πολύαστρον ἕδος καὶ τὴν ἐπ’
ἐμοῖς σκοπέλοισι θεὰν λίμνης τ’ ἐνύδρου Τριτωνιάδος πότνιαν
ἀκτάν, οὐκέτι κρύψω λέχος, ὡς στέρνων ἀπονησαμένη ῥᾴων
ἔσομαι. στάζουσι κόραι δακρύοισιν ἐμαί, ψυχὴ δ’ ἀλγεῖ
κακοβουλευθεῖσ’ ἔκ τ’ ἀνθρώπων ἔκ τ’ ἀθανάτων, οὓς
ἀποδείξω λέκτρων προδότας ἀχαρίστους. ὦ τᾶς ἑπταφθόγγου
μέλπων κιθάρας ἐνοπάν, ἅτ’ ἀγραύλοις κέρασιν ἐν ἀψύχοις
ἀχεῖ μουσᾶν ὕμνους εὐαχήτους, σοὶ μομφάν, ὦ Λατοῦς παῖ,
πρὸς τάνδ’ αὐγὰν αὐδάσω. ἦλθές μοι χρυσῷ χαίταν
μαρμαίρων, εὖτ’ ἐς κόλπους κρόκεα πέταλα φάρεσιν ἔδρεπον,
ἀνθίζειν χρυσανταυγῆ· λευκοῖς δ’ ἐμφὺς καρποῖσιν χειρῶν εἰς
ἄντρου κοίτας κραυγὰν Ὦ μᾶτέρ μ’ αὐδῶσαν θεὸς ὁμευνέτας
ἆγες ἀναιδείᾳ Κύπριδι χάριν πράσσων. τίκτω δ’ ἁ δύστανός
σοι κοῦρον, τὸν φρίκᾳ ματρὸς εἰς εὐνὰν βάλλω τὰν σάν, ἵνα
με λέχεσι μελέαν μελέοις ἐζεύξω τὰν δύστανον. οἴμοι μοι· καὶ
νῦν ἔρρει πτανοῖς ἁρπασθεὶς θοίνα παῖς μοι — καὶ σός,
τλάμων· σὺ δὲ κιθάρᾳ κλάζεις παιᾶνας μέλπων. ὠή, τὸν
Λατοῦς αὐδῶ <σ’>, ὅστ’ ὀμφὰν κληροῖς πρὸς χρυσέους θάκους
καὶ γαίας μεσσήρεις ἕδρας, εἰς οὖς αὐδὰν καρύξω· Ἰὼ
κακὸς εὐνάτωρ, ὃς τῷ μὲν ἐμῷ νυμφεύτᾳ χάριν οὐ
προλαβὼν παῖδ’ εἰς οἴκους οἰκίζεις· ὁ δ’ ἐμὸς γενέτας καὶ
σός γ’, ἀμαθής, οἰωνοῖς ἔρρει συλαθείς, σπάργανα ματέρος
ἐξαλλάξας. μισεῖ σ’ ἁ Δᾶλος καὶ δάφνας ἔρνεα φοίνικα παρ’
ἁβροκόμαν, ἔνθα λοχεύματα σέμν’ ἐλοχεύσατο Λατὼ Δίοισί σε
καρποῖς. οἴμοι, μέγας θησαυρὸς ὡς ἀνοίγνυται κακῶν, ἐφ’
οἷσι πᾶς ἂν ἐκβάλοι δάκρυ. ὦ θύγατερ, οὔτοι σὸν βλέπων
ἐμπίμπλαμαι πρόσωπον, ἔξω δ’ ἐγενόμην γνώμης ἐμῆς. κακῶν
γὰρ ἄρτι κῦμ’ ὑπεξαντλῶν φρενί, πρύμνηθεν αἴρει μ’ ἄλλο
σῶν λόγων ὕπο, οὓς ἐκβαλοῦσα τῶν παρεστώτων κακῶν μετῆλθες
ἄλλων πημάτων κακὰς ὁδούς. τί φῄς; τίνα λόγον Λοξίου
κατηγορεῖς; ποῖον τεκεῖν φὴ|ς παῖδα; ποῦ θεῖναι πόλεως θηρσὶν
φίλον τύμβευμ’; ἄνελθέ μοι πάλιν. αἰσχύνομαι μέν σ’, ὦ
γέρον, λέξω δ’ ὅμως. ὡς συστενάζειν γ’ οἶδα γενναίως φίλοις.
ἄκουε τοίνυν· οἶσθα Κεκροπίας πέτρας πρόσβορρον ἄντρον, ἃς
Μακρὰς κικλήσκομεν; οἶδ’, ἔνθα Πανὸς ἄδυτα καὶ βωμοὶ
πέλας. ἐνταῦθ’ ἀγῶνα δεινὸν ἠγωνίσμεθα. τίν’; ὡς ἀπαντᾷ
δάκρυά μοι τοῖς σοῖς λόγοις. Φοίβῳ ξυνῆψ’ ἄκουσα δύστηνον
γάμον. ὦ θύγατερ, ἆρ’ ἦν ταῦθ’ ἅ γ’ ᾐσθόμην ἐγώ; οὐκ
οἶδ’· ἀληθῆ δ’ εἰ λέγεις φαίημεν ἄν. νόσον κρυφαίαν ἡνίκ’
ἔστενες λάθρα; τότ’ ἦν ἃ νῦν σοι φανερὰ σημαίνω κακά.
κᾆτ’ ἐξέκλεψας πῶς Ἀπόλλωνος γάμους; ἔτεκον — ἀνάσχου
ταῦτ’ ἐμοῦ κλύων, γέρον. ποῦ; τίς λοχεύει σ’; ἢ μόνη
μοχθεῖς τάδε; μόνη κατ’ ἄντρον οὗπερ ἐζεύχθην γάμοις. ὁ
παῖς δὲ ποῦ ’στιν; ἵνα σὺ μηκέτ’ ᾖς ἄπαις. τέθνηκεν, ὦ
γεραιέ, θηρσὶν ἐκτεθείς. τέθνηκ’; Ἀπόλλων δ’ ὁ κακὸς οὐδὲν
ἤρκεσεν; οὐκ ἤρκεσ’· Ἅιδου δ’ ἐν δόμοις παιδεύεται. τίς
γάρ νιν ἐξέθηκεν; οὐ γὰρ δὴ σύ γε. ἡμεῖς, ἐν ὄρφνῃ
σπαργανώσαντες πέπλοις. οὐδὲ ξυνῄδει σοί τις ἔκθεσιν τέκνου;
αἱ ξυμφοραί γε καὶ τὸ λανθάνειν μόνον. καὶ πῶς ἐν ἄντρῳ
παῖδα σὸν λιπεῖν ἔτλης; πῶς δ’ οἰκτρὰ πολλὰ στόματος
ἐκβαλοῦσ’ ἔπη — φεῦ· τλήμων σὺ τόλμης, ὁ δὲ θεὸς μᾶλλον
σέθεν. εἰ παῖδά γ’ εἶδες χεῖρας ἐκτείνοντά μοι. μαστὸν
διώκοντ’ ἦ πρὸς ἀγκάλαις πεσεῖν; ἐνταῦθ’, ἵν’ οὐκ ὢν
ἄδικ’ ἔπασχεν ἐξ ἐμοῦ. σοὶ δ’ ἐς τί δόξ’ ἐσῆλθεν
ἐκβαλεῖν τέκνον; ὡς τὸν θεὸν σῴζοντα τόν γ’ αὑτοῦ γόνον.
οἴμοι, δόμων σῶν ὄλβος ὡς χειμάζεται. τί κρᾶτα κρύψας, ὦ
γέρον, δακρυρροεῖς; σὲ καὶ πατέρα σὸν δυστυχοῦντας εἰσορῶ.
τὰ θνητὰ τοιαῦτ’· οὐδὲν ἐν ταὐτῷ μένει. μή νυν ἔτ’
οἴκτων, θύγατερ, ἀντεχώμεθα. τί γάρ με χρὴ δρᾶν; ἀπορία τὸ
δυστυχεῖν. τὸν πρῶτον ἀδικήσαντά σ’ ἀποτίνου θεόν. καὶ πῶς
τὰ κρείσσω θνητὸς οὖσ’ ὑπερδράμω; πίμπρη τὰ σεμνὰ Λοξίου
χρηστήρια. δέδοικα· καὶ νῦν πημάτων ἄδην ἔχω. τὰ δυνατά νυν
τόλμησον, ἄνδρα σὸν κτανεῖν. αἰδούμεθ’ εὐνὰς τὰς τόθ’
ἡνίκ’ ἐσθλὸς ἦν. νῦν δ’ ἀλλὰ παῖδα τὸν ἐπὶ σοὶ
πεφηνότα. πῶς; εἰ γὰρ εἴη δυνατόν· ὡς θέλοιμί γ’ ἄν.
ξιφηφόρους σοὺς ὁπλίσασ’ ὀπάονας. στείχοιμ’ ἄν· ἀλλὰ ποῦ
γενήσεται τόδε; ἱεραῖσιν ἐν σκηναῖσιν, οὗ θοινᾷ φίλους.
ἐπίσημον ὁ φόνος, καὶ τὸ δοῦλον ἀσθενές. ὤμοι, κακίζῃ·
φέρε, σὺ νῦν βούλευέ τι. καὶ μὴν ἔχω γε δόλια καὶ
δραστήρια. ἀμφοῖν ἂν εἴην τοῖνδ’ ὑπηρέτης ἐγώ. ἄκουε
τοίνυν· οἶσθα γηγενῆ μάχην; οἶδ’, ἣν Φλέγρᾳ Γίγαντες
ἔστησαν θεοῖς. ἐνταῦθα Γοργόν’ ἔτεκε Γῆ, δεινὸν τέρας. ἦ
παισὶν αὑτῆς σύμμαχον, θεῶν πόνον; ναί· καί νιν ἔκτειν’ ἡ
Διὸς Παλλὰς θεά. [ποῖόν τι μορφῆς σχῆμ’ ἔχουσαν ἀγρίας;
θώρακ’ ἐχίδνης περιβόλοις ὡπλισμένον.] ἆρ’ οὗτός ἐσθ’ ὁ
μῦθος ὃν κλύω πάλαι; ταύτης Ἀθάναν δέρος ἐπὶ στέρνοις
ἔχειν. ἣν αἰγίδ’ ὀνομάζουσι, Παλλάδος στολήν; τόδ’ ἔσχεν
ὄνομα θεῶν ὅτ’ ᾖξεν ἐς δόρυ. τί δῆτα, θύγατερ, τοῦτο
σοῖς ἐχθροῖς βλάβος; Ἐριχθόνιον οἶσθ’, ἢ — ; τί δ’ οὐ
μέλλεις, γέρον; ὃν πρῶτον ὑμῶν πρόγονον ἐξανῆκε γῆ; τούτῳ
δίδωσι Παλλὰς ὄντι νεογόνῳ — τί χρῆμα; μέλλον γάρ τι
προσφέρεις ἔπος. δισσοὺς σταλαγμοὺς αἵματος Γοργοῦς ἄπο.
ἰσχὺν ἔχοντας τίνα πρὸς ἀνθρώπου φύσιν; τὸν μὲν θανάσιμον,
τὸν δ’ ἀκεσφόρον νόσων. ἐν τῷ καθάψασ’ ἀμφὶ παιδὶ σώματος;
χρυσοῖσι δεσμοῖς· ὁ δὲ δίδωσ’ ἐμῷ πατρί. κείνου δὲ
κατθανόντος ἐς σὲ ἀφίκετο; ναί· κἀπὶ καρπῷ γ’ αὔτ’ ἐγὼ
χερὸς φέρω. πῶς οὖν κέκρανται δίπτυχον δῶρον θεᾶς; κοίλης
μὲν ὅστις φλεβὸς ἀπέσταξεν φόνῳ — τί τῷδε χρῆσθαι;
δύνασιν ἐκφέρει τίνα; νόσους ἀπείργει καὶ τροφὰς ἔχει
βίου. ὁ δεύτερος δ’ ἀριθμὸς ὧν λέγεις τί δρᾷ; κτείνει,
δρακόντων ἰὸς ὢν τῶν Γοργόνος. ἐς ἓν δὲ κραθέντ’ αὐτὸν
ἢ χωρὶς φορεῖς; χωρίς· κακῷ γὰρ ἐσθλὸν οὐ συμμείγνυται.
ὦ φιλτάτη παῖ, πάντ’ ἔχεις ὅσων σε δεῖ. τούτῳ θανεῖται
παῖς· σὺ δ’ ὁ κτείνων ἔσῃ. ποῦ καὶ τί δράσας; σὸν λέγειν,
τολμᾶν δ’ ἐμόν. ἐν ταῖς Ἀθήναις, δῶμ’ ὅταν τοὐμὸν μόλῃ.
οὐκ εὖ τόδ’ εἶπας· καὶ σὺ γὰρ τοὐμὸν ψέγεις. πῶς; ἆρ’
ὑπείδου τοῦθ’ ὃ κἄμ’ ἐσέρχεται; σὺ παῖδα δόξεις διολέσαι,
κεἰ μὴ κτενεῖς. ὀρθῶς· φθονεῖν γάρ φασι μητρυιὰς τέκνοις.
αὐτοῦ νυν αὐτὸν κτεῖν’, ἵν’ ἀρνήσῃ φόνους. προλάζυμαι
γοῦν τῷ χρόνῳ τῆς ἡδονῆς. καὶ σόν γε λήσεις πόσιν ἅ σε
σπεύδει λαθεῖν. οἶσθ’ οὖν ὃ δρᾶσον; χειρὸς ἐξ ἐμῆς λαβὼν
χρύσωμ’ Ἀθάνας τόδε, παλαιὸν ὄργανον, ἐλθὼν ἵν’ ἡμῖν
βουθυτεῖ λάθρα πόσις, δείπνων ὅταν λήγωσι καὶ σπονδὰς θεοῖς
μέλλωσι λείβειν, ἐν πέπλοις ἔχων τόδε κάθες βαλὼν ἐς πῶμα
τῷ νεανίᾳ — ἰδίᾳ δέ, μή τι πᾶσι, χωρίσας ποτὸν τῷ τῶν
ἐμῶν μέλλοντι δεσπόζειν δόμων. κἄνπερ διέλθῃ λαιμόν,
οὔποθ’ ἵξεται κλεινὰς Ἀθήνας, κατθανὼν δ’ αὐτοῦ μενεῖ. σὺ
μέν νυν εἴσω προξένων μέθες πόδα· ἡμεῖς δ’ ἐφ’ ᾧ
τετάγμεθ’ ἐκπονήσομεν. ἄγ’, ὦ γεραιὲ πούς, νεανίας γενοῦ
ἔργοισι, κεἰ μὴ τῷ χρόνῳ πάρεστί σοι. ἐχθρὸν δ’ ἐπ’
ἄνδρα στεῖχε δεσποτῶν μέτα, καὶ συμφόνευε καὶ συνεξαίρει
δόμων. τὴν δ’ εὐσέβειαν εὐτυχοῦσι μὲν καλὸν τιμᾶν· ὅταν δὲ
πολεμίους δρᾶσαι κακῶς θέλῃ τις, οὐδεὶς ἐμποδὼν κεῖται
νόμος. Εἰνοδία θύγατερ Δάματρος, ἃ τῶν νυκτιπόλων ἐφόδων
ἀνάσσεις καὶ μεθαμερίων, ὅδωσον δυσθανάτων κρατήρων πλη‐
ρώματ’ ἐφ’ οἷσι πέμπει πότνια πότνῑ ἐμὰ χθονίας Γοργοῦς
λαιμοτόμων ἀπὸ σταλαγμῶν τῷ τῶν Ἐρεχθεϊδᾶν δόμων
ἐφαπτομένῳ· μηδέ ποτ’ ἄλλος [ἄλλων ἀπ’] οἴ‐ κων πόλεως
ἀνάσσοι πλὴν τῶν εὐγενετᾶν Ἐρεχθειδᾶν. εἰ δ’ ἀτελὴς
θάνατος σπουδαί τε δεσποί‐ νας, ὅ τε καιρὸς ἄπεισι τόλμας,
ᾇ νῦν ἐλπὶς ἐφαίνετ’, ἢ θη‐ κτὸν ξίφος ἢ δαίμων ἐξά‐
ψει βρόχον ἀμφὶ δειρήν, πάθεσι πάθεα δ’ ἐξανύτουσ’ εἰς
ἄλλας βιότου κάτει‐ σι μορφάς. οὐ γὰρ δόμων γ’ ἑτέρους
ἄρχοντας ἀλλοδαποὺς ζῶσά ποτ’ [ὄμμασι] ἐν φαεν‐ ναῖς
ἀνέχοιτ’ ἂν αὐγαῖς ἁ τῶν εὐπατριδᾶν γεγῶσ’ οἴκων.
αἰσχύνομαι τὸν πολύυ‐ μνον θεόν, εἰ παρὰ καλλιχόροισι παγαῖς
λαμπάδα θεωρὸν εἰκάδων ὄψεται ἐννύχιος ἄυπνος ὤν, ὅτε
καὶ Διὸς ἀστερωπὸς ἀνεχόρευσεν αἰθήρ, χορεύει δὲ σελάνα
καὶ πεντήκοντα κόραι Νηρέος, αἱ κατὰ πόντον ἀενάων τε
ποταμῶν δίνας, χορευόμεναι τὰν χρυσοστέφανον κόραν καὶ ματέρα
σεμνάν· ἵν’ ἐλπίζει βασιλεύ‐ σειν ἄλλων πόνον ἐσπεσὼν ὁ
Φοίβειος ἀλάτας. ὁρᾶθ’ ὅσοι δυσκελάδοι‐ σιν κατὰ μοῦσαν
ἰόντες ἀείδεθ’ ὕμνοις ἁμέτερα λέχεα καὶ γάμους Κύπριδος
ἀθέμιτας ἀνοσίους, ὅσον εὐσεβίᾳ κρατοῦμεν ἄδικον ἄροτον
ἀνδρῶν. παλίμφαμος ἀοιδὰ καὶ μοῦσ’ εἰς ἄνδρας ἴτω
δυσκέλαδος ἀμφὶ λέκτρων. δείκνυσι γὰρ ὁ Διὸς ἐκ παίδων
ἀμνημοσύναν, οὐ κοινὰν τεκέων τύχαν οἴκοισι φυτεύσας
δεσποίνᾳ· πρὸς δ’ Ἀφροδί‐ ταν ἄλλαν θέμενος χάριν νόθου
παιδὸς ἔκυρσεν. κλειναὶ γυναῖκες, ποῦ κόρην Ἐρεχθέως,
δέσποιναν εὕρω; πανταχῇ γὰρ ἄστεως ζητῶν νιν ἐξέπλησα κοὐκ
ἔχω λαβεῖν. τί δ’ ἔστιν, ὦ ξύνδουλε; τίς προθυμία ποδῶν
ἔχει σε, καὶ λόγους τίνας φέρεις; θηρώμεθ’· ἀρχαὶ δ’
ἁπιχώριοι χθονὸς ζητοῦσιν αὐτήν, ὡς θάνῃ πετρουμένη.
οἴμοι, τί λέξεις; οὔτι που λελήμμεθα κρυφαῖον ἐς παῖδ’
ἐκπορίζουσαι φόνον; ἔγνως; — μεθέξεις οὐκ ἐν ὑστάτοις
κακοῦ. ὤφθη δὲ πῶς τὰ κρυπτὰ μηχανήματα; τὸ μὴ δίκαιον τῆς
δίκης ἡσσώμενον ἐξηῦρεν ὁ θεός, οὐ μιανθῆναι θέλων. πῶς;
ἀντιάζω σ’ ἱκέτις ἐξειπεῖν τάδε. πεπυσμέναι γάρ, εἰ θανεῖν
ὅμως χρεών, ἥδιον ἂν θάνοιμεν, εἴθ’ ὁρᾶν φάος. ἐπεὶ
θεοῦ μαντεῖον ᾤχετ’ ἐκλιπὼν πόσις Κρεούσης, παῖδα τὸν
καινὸν λαβὼν πρὸς δεῖπνα θυσίας θ’ ἃς θεοῖς ὡπλίζετο,
Ξοῦθος μὲν ᾤχετ’ ἔνθα πῦρ πηδᾷ θεοῦ βακχεῖον, ὡς
σφαγαῖσι Διονύσου πέτρας δεύσειε δισσὰς παιδὸς ἀντ’ ὀπτηρίων,
λέξας· Σὺ μὲν νῦν, τέκνον, ἀμφήρεις μένων σκηνὰς ἀνίστη
τεκτόνων μοχθήμασι. θύσας δὲ Γενέταις Θεοῖσιν ἢν μακρὸν
χρόνον μένω, παροῦσι δαῖτες ἔστωσαν φίλοις. λαβὼν δὲ μόσχους
ᾤχεθ’· ὁ δὲ νεανίας σεμνῶς ἀτοίχους περιβολὰς σκηνωμάτων
ὀρθοστάταις ἱδρύεθ’, ἡλίου βολὰς καλῶς φυλάξας, οὔτε πρὸς
μέσας φλογὸς ἀκτῖνας, οὔτ’ αὖ πρὸς τελευτώσας βίον,
πλέθρου σταθμήσας μῆκος εἰς εὐγωνίαν, μέτρημ’ ἔχουσαν τοὐν
μέσῳ γε μυρίων ποδῶν ἀριθμόν, ὡς λέγουσιν οἱ σοφοί, ὡς
πάντα Δελφῶν λαὸν ἐς θοίνην καλῶν. λαβὼν δ’ ὑφάσμαθ’ ἱερὰ
θησαυρῶν πάρα κατεσκίαζε, θαύματ’ ἀνθρώποις ὁρᾶν. πρῶτον μὲν
ὀρόφῳ πτέρυγα περιβάλλει πέπλων, ἀνάθημα Δίου παιδός, οὓς
Ἡρακλέης Ἀμαζόνων σκυλεύματ’ ἤνεγκεν θεῷ. ἐνῆν δ’ ὑφανταὶ
γράμμασιν τοιαίδ’ ὑφαί, Οὐρανὸς ἀθροίζων ἄστρ’ ἐν αἰθέρος
κύκλῳ. ἵππους μὲν ἤλαυν’ ἐς τελευταίαν φλόγα Ἥλιος,
ἐφέλκων λαμπρὸν Ἑσπέρου φάος· μελάμπεπλος δὲ Νὺξ ἀσείρωτον
ζυγοῖς ὄχημ’ ἔπαλλεν, ἄστρα δ’ ὡμάρτει θεᾷ· Πλειὰς μὲν
ᾔει μεσοπόρου δῑ αἰθέρος ὅ τε ξιφήρης Ὠρίων, ὕπερθε δὲ
Ἄρκτος στρέφουσ’ οὐραῖα χρυσήρη πόλῳ· κύκλος δὲ πανσέληνος
ἠκόντιζ’ ἄνω μηνὸς διχήρης, Ὑάδες τε, ναυτίλοις σαφέστατον
σημεῖον, ἥ τε φωσφόρος Ἕως διώκουσ’ ἄστρα. τοίχοισιν δ’
ἔπι ἤμπισχεν ἄλλα βαρβάρων ὑφάσματα· εὐηρέτμους ναῦς
ἀντίας Ἑλληνίσιν, καὶ μιξόθηρας φῶτας, ἱππείας τ’ ἄγρας
ἐλάφων, λεόντων τ’ ἀγρίων θηράματα. κατ’ εἰσόδους δὲ Κέκροπα
θυγατέρων πέλας σπείραισιν εἱλίσσοντ’, Ἀθηναίων τινὸς
ἀνάθημα· χρυσέους τ’ ἐν μέσῳ συσσιτίῳ κρατῆρας ἔστησ’. ἐν
δ’ ἄκροισι βὰς ποσὶ κῆρυξ ἀνεῖπε τὸν θέλοντ’ ἐγχωρίων ἐς
δαῖτα χωρεῖν. ὡς δ’ ἐπληρώθη στέγη, στεφάνοισι κοσμηθέντες
εὐόχθου βορᾶς ψυχὴν ἐπλήρουν. ὡς δ’ ἀνεῖσαν ἡδονήν, —
παρελθὼν πρέσβυς ἐς μέσον πέδον ἔστη, γέλων δ’ ἔθηκε
συνδείπνοις πολύν, πρόθυμα πράσσων· ἔκ τε γὰρ κρωσσῶν ὕδωρ
χεροῖν ἔπεμπε νίπτρα, κἀξεθυμία σμύρνης ἱδρῶτα, χρυσέων τ’
ἐκπωμάτων ἦρχ’, αὐτὸς αὑτῷ τόνδε προστάξας πόνον. ἐπεὶ
δ’ ἐς αὐλοὺς ἧκον ἐς κρατῆρά τε κοινόν, γέρων ἔλεξ’·
Ἀφαρπάζειν χρεὼν οἰνηρὰ τεύχη σμικρά, μεγάλα δ’ ἐσφέρειν,
ὡς θᾶσσον ἔλθωσ’ οἵδ’ ἐς ἡδονὰς φρενῶν. ἦν δὴ φερόντων
μόχθος ἀργυρηλάτους χρυσέας τε φιάλας· ὃ δὲ λαβὼν
ἐξαίρετον, ὡς τῷ νέῳ δὴ δεσπότῃ χάριν φέρων, ἔδωκε
πλῆρες τεῦχος, εἰς οἶνον βαλὼν ὅ φασι δοῦναι φάρμακον
δραστήριον δέσποιναν, ὡς παῖς ὁ νέος ἐκλίποι φάος· κοὐδεὶς
τάδ’ ᾔδειν. ἐν χεροῖν ἔχοντι δὲ σπονδὰς μετ’ ἄλλων παιδὶ
τῷ πεφηνότι βλασφημίαν τις οἰκετῶν ἐφθέγξατο· ὁ δ’, ὡς ἐν
ἱερῷ μάντεσίν τ’ ἐσθλοῖς τραφείς, οἰωνὸν ἔθετο,
κἀκέλευσ’ ἄλλον νέον κρατῆρα πληροῦν· τὰς δὲ πρὶν σπονδὰς
θεοῦ δίδωσι γαίᾳ, πᾶσί τ’ ἐκσπένδειν λέγει. σιγὴ δ’
ὑπῆλθεν. ἐκ δ’ ἐπίμπλαμεν δρόσου κρατῆρας ἱεροὺς Βυβλίνου τε
πώματος. κἀν τῷδε μόχθῳ πτηνὸς ἐσπίπτει δόμοις κῶμος
πελειῶν — Λοξίου γὰρ ἐν δόμοις ἄτρεστα ναίουσ’ — ὡς δ’
ἀπέσπεισαν μέθυ, ἐς αὐτὸ χείλη πώματος κεχρημέναι καθῆκαν,
εἷλκον δ’ εὐπτέρους ἐς αὐχένας. καὶ ταῖς μὲν ἄλλαις
ἄνοσος ἦν λοιβὴ θεοῦ· ἣ δ’ ἕζετ’ ἔνθ’ ὁ καινὸς
ἔσπεισεν γόνος, ποτοῦ τ’ ἐγεύσατ’, εὐθὺς εὔπτερον δέμας
ἔσεισε κἀβάκχευσεν, ἐκ δ’ ἔκλαγξ’ ὄπα ἀξύνετον αἰάζουσ’·
ἐθάμβησεν δὲ πᾶς θοινατόρων ὅμιλος ὄρνιθος πόνους. θνῄσκει
δ’ ἀπασπαίρουσα, φοινικοσκελεῖς χηλὰς παρεῖσα. γυμνὰ δ’ ἐκ
πέπλων μέλη ὑπὲρ τραπέζης ἧχ’ ὁ μαντευτὸς γόνος, βοᾷ δέ·
Τίς μ’ ἔμελλεν ἀνθρώπων κτενεῖν; σήμαινε, πρέσβυ· σὴ γὰρ ἡ
προθυμία, καὶ πῶμα χειρὸς σῆς ἐδεξάμην πάρα. εὐθὺς δ’
ἐρευνᾷ γραῖαν ὠλένην λαβών, ἐπ’ αὐτοφώρῳ πρέσβυν ὡς
ἔχονθ’ ἕλοι. ὤφθη δὲ καὶ κατεῖπ’ ἀναγκασθεὶς μόγις τόλμας
Κρεούσης πώματός τε μηχανάς. θεῖ δ’ εὐθὺς ἔξω συλλαβὼν
θοινάτορας ὁ πυθόχρηστος Λοξίου νεανίας, κἀν κοιράνοισι
Πυθικοῖς σταθεὶς λέγει· Ὦ Γαῖα σεμνή, τῆς Ἐρεχθέως ὕπο,
ξένης γυναικός, φαρμάκοισι θνῄσκομεν. Δελφῶν δ’ ἄνακτες
ὥρισαν πετρορριφῆ θανεῖν ἐμὴν δέσποιναν οὐ ψήφῳ μιᾷ, τὸν
ἱερὸν ὡς κτείνουσαν ἔν τ’ ἀνακτόροις φόνον τιθεῖσαν. πᾶσα
δὲ ζητεῖ πόλις τὴν ἀθλίως σπεύσασαν ἀθλίαν ὁδόν· παίδων
γὰρ ἐλθοῦσ’ εἰς ἔρον Φοίβου πάρα, τὸ σῶμα κοινῇ τοῖς
τέκνοις ἀπώλεσεν. οὐκ ἔστ’ οὐκ ἔστιν θανάτου παρατροπὰ
μελέᾳ μοι· φανερὰ [γὰρ] φανερὰ τάδ’ ἤδη, σπονδᾶς ἐκ
Διονύσου, βοτρύων θοᾶς ἐχίδνας σταγόσι μειγνυμένας φόνῳ —
φανερὰ θύματα νερτέρων, συμφοραὶ μὲν ἐμῷ βίῳ, λεύσιμοι δὲ
καταφθοραὶ δεσποίνᾳ. τίνα φυγὰν πτερόεσσαν ἢ χθονὸς ὑπὸ
σκοτίων μυχῶν πορευθῶ, θανάτου λεύσιμον ἄταν ἀποφεύγουσα,
τεθρίππων ὠκιστᾶν χαλᾶν ἐπιβᾶσ’, ἢ πρύμνας ἐπὶ ναῶν; οὐκ
ἔστι λαθεῖν, ὅτε μὴ χρῄζων θεὸς ἐκκλέπτει. τί ποτ’, ὦ
μελέα δέσποινα, μένει ψυχῇ σε παθεῖν; ἆρα θέλουσαι δρᾶσαί
τι κακὸν τοὺς πέλας αὐταὶ πεισόμεθ’, ὥσπερ τὸ δίκαιον;
πρόσπολοι, διωκόμεσθα θανασίμους ἐπὶ σφαγάς, Πυθίᾳ ψήφῳ
κρατηθεῖσ’, ἔκδοτος δὲ γίγνομαι. ἴσμεν, ὦ τάλαινα, τὰς σὰς
συμφοράς, ἵν’ εἶ τύχης. ποῖ φύγω δῆτ’; ἐκ γὰρ οἴκων
προύλαβον μόγις πόδα μὴ θανεῖν, κλοπῇ δ’ ἀφῖγμαι διαφυγοῦσα
πολεμίους. ποῖ δ’ ἂν ἄλλοσ’ ἢ ’πὶ βωμόν; καὶ τί μοι πλέον
τόδε; ἱκέτιν οὐ θέμις φονεύειν. τῷ νόμῳ δέ γ’ ὄλλυμαι.
χειρία γ’ ἁλοῦσα. καὶ μὴν οἵδ’ ἀγωνισταὶ πικροὶ δεῦρ’
ἐπείγονται ξιφήρεις. ἵζε νυν πυρᾶς ἔπι. κἂν θάνῃς γὰρ
ἐνθάδ’ οὖσα, τοῖς ἀποκτείνασί σε προστρόπαιον αἷμα θήσεις·
οἰστέον δὲ τὴν τύχην. ὦ ταυρόμορφον ὄμμα Κηφισοῦ πατρός,
οἵαν ἔχιδναν τήνδ’ ἔφυσας ἢ πυρὸς δράκοντ’ ἀναβλέποντα
φοινίαν φλόγα, ᾗ τόλμα πᾶσ’ ἔνεστιν, οὐδ’ ἥσσων ἔφυ
Γοργοῦς σταλαγμῶν, οἷς ἔμελλέ με κτενεῖν. λάζυσθ’, ἵν’
αὐτῆς τοὺς ἀκηράτους πλόκους κόμης καταξήνωσι Παρνασοῦ
πλάκες, ὅθεν πετραῖον ἅλμα δισκηθήσεται. ἐσθλοῦ δ’ ἔκυρσα
δαίμονος, πρὶν ἐς πόλιν μολεῖν Ἀθηνῶν χὑπὸ μητρυιὰν πεσεῖν.
ἐν συμμάχοις γὰρ ἀνεμετρησάμην φρένας τὰς σάς, ὅσον μοι
πῆμα δυσμενής τ’ ἔφυς· ἔσω γὰρ ἄν με περιβαλοῦσα δωμάτων
ἄρδην ἂν ἐξέπεμψας εἰς Ἅιδου δόμους. ἀλλ’ οὔτε βωμὸς
οὔτ’ Ἀπόλλωνος δόμος σώσει σ’· ὁ δ’ οἶκτος ὁ σὸς ἐμοὶ
κρείσσων πάρα καὶ μητρὶ τἠμῇ· καὶ γὰρ εἰ τὸ σῶμά μοι
ἄπεστιν αὐτῆς, τοὔνομ’ οὐκ ἄπεστί πω. ἴδεσθε τὴν
πανοῦργον, ἐκ τέχνης τέχνην οἵαν ἔπλεξε· βωμὸν ἔπτηξεν
θεοῦ, ὡς οὐ δίκην δώσουσα τῶν εἰργασμένων. ἀπεννέπω σε μὴ
κατακτείνειν ἐμὲ ὑπέρ τ’ ἐμαυτῆς τοῦ θεοῦ θ’ ἵν’ ἕσταμεν.
τί δ’ ἐστὶ Φοίβῳ σοί τε κοινὸν ἐν μέσῳ; ἱερὸν τὸ σῶμα
τῷ θεῷ δίδωμ’ ἔχειν. κἄπειτ’ ἔκαινες φαρμάκοις τὸν τοῦ
θεοῦ; ἀλλ’ οὐκέτ’ ἦσθα Λοξίου, πατρὸς δὲ σοῦ. ἀλλ’
ἐγενόμεσθα πατρός· οὐσίαν λέγω. οὐκοῦν τότ’ ἦσθα· νῦν δ’
ἐγώ, σὺ δ’ οὐκέτι. οὐκ εὐσεβεῖς γε· τἀμὰ δ’ εὐσεβῆ τότ’
ἦν. ἔκτεινά σ’ ὄντα πολέμιον δόμοις ἐμοῖς. οὔτοι σὺν
ὅπλοις ἦλθον ἐς τὴν σὴν χθόνα. μάλιστα· κἀπίμπρης γ’
Ἐρεχθέως δόμους. ποίοισι πανοῖς ἢ πυρὸς ποίᾳ φλογί;
ἔμελλες οἰκεῖν τἄμ’, ἐμοῦ βίᾳ λαβών. πατρός γε γῆν
διδόντος ἣν ἐκτήσατο. τοῖς Αἰόλου δὲ πῶς μετῆν τῶν
Παλλάδος; ὅπλοισιν αὐτήν, οὐ λόγοις ἐρρύσατο. ἐπίκουρος
οἰκήτωρ γ’ ἂν οὐκ εἴη χθονός. κἄπειτα τοῦ μέλλειν μ’
ἀπέκτεινες φόβῳ; ὡς μὴ θάνοιμί γ’, εἰ σὺ μὴ μέλλων
τύχοις. φθονεῖς ἄπαις οὖσ’, εἰ πατὴρ ἐξηῦρέ με. σὺ τῶν
ἀτέκνων δῆτ’ ἀναρπάσεις δόμους; ἡμῖν δέ γ’ ἀλλὰ πατρικῆς
οὐκ ἦν μέρος; ὅσ’ ἀσπὶς ἔγχος θ’· ἥδε σοι παμπησία.
ἔκλειπε βωμὸν καὶ θεηλάτους ἕδρας. τὴν σὴν ὅπου σοι μητέρ’
ἐστὶ νουθέτει. σὺ δ’ οὐχ ὑφέξεις ζημίαν, κτείνουσ’ ἐμέ;
ἤν γ’ ἐντὸς ἀδύτων τῶνδέ με σφάξαι θέλῃς. τίς ἡδονή σοι
θεοῦ θανεῖν ἐν στέμμασι; λυπήσομέν τιν’, ὧν λελυπήμεσθ’
ὕπο. φεῦ. δεινόν γε, θνητοῖς τοὺς νόμους ὡς οὐ καλῶς
ἔθηκεν ὁ θεὸς οὐδ’ ἀπὸ γνώμης σοφῆς· τοὺς μὲν γὰρ
ἀδίκους βωμὸν οὐχ ἵζειν ἐχρῆν, ἀλλ’ ἐξελαύνειν· οὐδὲ γὰρ
ψαύειν καλὸν θεῶν πονηρὰν χεῖρα· τοῖσι δ’ ἐνδίκοις — ἱερὰ
καθίζειν, ὅστις ἠδικεῖτ’, ἐχρῆν· καὶ μὴ ’πὶ ταὐτὸ τοῦτ’
ἰόντ’ ἔχειν ἴσον τόν τ’ ἐσθλὸν ὄντα τόν τε μὴ θεῶν
πάρα. ἐπίσχες, ὦ παῖ· τρίποδα γὰρ χρηστήριον λιποῦσα
θριγκοῦ τοῦδ’ ὑπερβάλλω πόδα Φοίβου προφῆτις, τρίποδος
ἀρχαῖον νόμον σῴζουσα, πασῶν Δελφίδων ἐξαίρετος. χαῖρ’, ὦ
φίλη μοι μῆτερ, οὐ τεκοῦσά περ. ἀλλ’ οὖν λεγώμεθ’· ἡ φάτις
δ’ οὔ μοι πικρά. ἤκουσας ὥς μ’ ἔκτεινεν ἥδε μηχαναῖς;
ἤκουσα· καὶ σὺ δ’ ὠμὸς ὢν ἁμαρτάνεις. οὐ χρή με τοὺς
κτείνοντας ἀνταπολλύναι; προγονοῖς δάμαρτες δυσμενεῖς ἀεί
ποτε. ἡμεῖς δὲ μητρυιαῖς γε πάσχοντες κακῶς. μὴ ταῦτα· λείπων
ἱερὰ καὶ στείχων πάτραν — τί δή με δρᾶσαι νουθετούμενον
χρεών; καθαρὸς Ἀθήνας ἔλθ’ ὑπ’ οἰωνῶν καλῶν. καθαρὸς ἅπας
τοι πολεμίους ὃς ἂν κτάνῃ. μὴ σύ γε· παρ’ ἡμῶν δ’ ἔκλαβ’
οὓς ἔχω λόγους. λέγοις ἄν· εὔνους δ’ οὖσ’ ἐρεῖς ὅσ’
ἂν λέγῃς. ὁρᾷς τόδ’ ἄγγος χερὸς ὑπ’ ἀγκάλαις ἐμαῖς;
ὁρῶ παλαιὰν ἀντίπηγ’ ἐν στέμμασιν. ἐν τῇδέ σ’ ἔλαβον
νεόγονον βρέφος ποτέ. τί φῄς; ὁ μῦθος εἰσενήνεκται νέος.
σιγῇ γὰρ εἶχον αὐτά· νῦν δὲ δείκνυμεν. πῶς οὖν ἔκρυπτες
τόδε λαβοῦσ’ ἡμᾶς πάλαι; ὁ θεός σ’ ἐβούλετ’ ἐν δόμοις
ἔχειν λάτριν. νῦν δ’ οὐχὶ χρῄζει; τῷ τόδε γνῶναί με χρή;
πατέρα κατειπὼν τῆσδέ σ’ ἐκπέμπει χθονός. σὺ δ’ ἐκ κελευσμῶν
ἢ πόθεν σῴζεις τάδε; ἐνθύμιόν μοι τότε τίθησι Λοξίας — τί
χρῆμα δρᾶσαι; λέγε, πέραινε σοὺς λόγους. σῶσαι τόδ’ εὕρημ’
ἐς τὸν ὄντα νῦν χρόνον. ἔχει δέ μοι τί κέρδος — ἢ τίνα
βλάβην; ἐνθάδε κέκρυπται σπάργαν’ οἷς ἐνῆσθα σύ. μητρὸς
τάδ’ ἡμῖν ἐκφέρεις ζητήματα; ἐπεί γ’ ὁ δαίμων βούλεται·
πάροιθε δ’ οὔ. ὦ μακαρίων μοι φασμάτων ἥδ’ ἡμέρα. λαβών
νυν αὐτὰ τὴν τεκοῦσαν ἐκπόνει. πᾶσάν γ’ ἐπελθὼν Ἀσιάδ’
Εὐρώπης θ’ ὅρους. γνώσῃ τάδ’ αὐτός. τοῦ θεοῦ δ’ ἕκατί σε
ἔθρεψά τ’, ὦ παῖ, καὶ τάδ’ ἀποδίδωμί σοι, ἃ κεῖνος
ἀκέλευστόν μ’ ἐβουλήθη λαβεῖν σῶσαί θ’· ὅτου δ’ ἐβούλεθ’
οὕνεκ’, οὐκ ἔχω [λέγειν]. ᾔδει δὲ θνητῶν οὔτις ἀνθρώπων
τάδε ἔχοντας ἡμᾶς, οὐδ’ ἵν’ ἦν κεκρυμμένα. καὶ χαῖρ’·
ἴσον γάρ σ’ ὡς τεκοῦσ’ ἀσπάζομαι. ἄρξαι δ’ ὅθεν σὴν
μητέρα ζητεῖν σε χρή· πρῶτον μὲν εἴ τις Δελφίδων τεκοῦσά σε
ἐς τούσδε ναοὺς ἐξέθηκε παρθένος, ἔπειτα δ’ εἴ τις Ἑλλάς.
— ἐξ ἡμῶν δ’ ἔχεις ἅπαντα Φοίβου θ’, ὃς μετέσχε τῆς
τύχης. φεῦ φεῦ· κατ’ ὄσσων ὡς ὑγρὸν βάλλω δάκρυ, ἐκεῖσε
τὸν νοῦν δούς, ὅθ’ ἡ τεκοῦσά με κρυφαῖα νυμφευθεῖσ’
ἀπημπόλα λάθρα καὶ μαστὸν οὐκ ὑπέσχεν· ἀλλ’ ἀνώνυμος ἐν
θεοῦ μελάθροις εἶχον οἰκέτην βίον. τὰ τοῦ θεοῦ μὲν χρηστά,
τοῦ δὲ δαίμονος βαρέα· χρόνον γὰρ ὅν με χρῆν ἐν ἀγκάλαις
μητρὸς τρυφῆσαι καί τι τερφθῆναι βίου, ἀπεστερήθην φιλτάτης
μητρὸς τροφῆς. τλήμων δὲ χἡ τεκοῦσά μ’· ὡς ταὐτὸν πάθος
πέπονθε, παιδὸς ἀπολέσασα χαρμονάς. καὶ νῦν λαβὼν τήνδ’
ἀντίπηγ’ οἴσω θεῷ ἀνάθημ’, ἵν’ εὕρω μηδὲν ὧν οὐ
βούλομαι. εἰ γάρ με δούλη τυγχάνει τεκοῦσά τις, εὑρεῖν
κάκιον μητέρ’ ἢ σιγῶντ’ ἐᾶν. ὦ Φοῖβε, ναοῖς ἀνατίθημι
τήνδε σοῖς — καίτοι τί πάσχω; τοῦ θεοῦ προθυμίᾳ πολεμῶ, τὰ
μητρὸς σύμβολ’ ὃς σέσωκέ μοι. ἀνοικτέον τάδ’ ἐστὶ καὶ
τολμητέον· τὰ γὰρ πεπρωμέν’ οὐχ ὑπερβαίην ποτ’ ἄν. ὦ
στέμμαθ’ ἱερά, τί ποτέ μοι κεκεύθατε, καὶ σύνδεθ’, οἷσι
τἄμ’ ἐφρουρήθη φίλα; ἰδοὺ περίπτυγμ’ ἀντίπηγος εὐκύκλου
ὡς οὐ γεγήρακ’ ἔκ τινος θεηλάτου, εὐρώς τ’ ἄπεστι
πλεγμάτων· ὁ δ’ ἐν μέσῳ χρόνος πολὺς δὴ τοῖσδε
θησαυρίσμασιν. τί δῆτα φάσμα τῶν ἀνελπίστων ὁρῶ; σίγα σύ·
πολλὰ καὶ πάροιθεν οἶσθά μοι — οὐκ ἐν σιωπῇ τἀμά· μή με
νουθέτει. ὁρῶ γὰρ ἄγγος οὗ ’ξέθηκ’ ἐγώ ποτε — σέ γ’, ὦ
τέκνον μοι, βρέφος ἔτ’ ὄντα νήπιον, Κέκροπος ἐς ἄντρα καὶ
Μακρὰς πετρηρεφεῖς. λείψω δὲ βωμὸν τόνδε, κεἰ θανεῖν με χρή.
λάζυσθε τήνδε· θεομανὴς γὰρ ἥλατο βωμοῦ λιποῦσα ξόανα· δεῖτε
δ’ ὠλένας. σφάζοντες οὐ λήγοιτ’ ἄν· ὡς ἀνθέξομαι καὶ τῆσδε
καὶ σοῦ τῶν τε σῶν κεκρυμμένων. τάδ’ οὐχὶ δεινά; ῥυσιάζομαι
λόγῳ. οὔκ, ἀλλὰ σοῖς φίλοισιν εὑρίσκῃ φίλος. ἐγὼ φίλος
σός; κᾆτά μ’ ἔκτεινες λάθρα; παῖς γ’, εἰ τόδ’ ἐστὶ τοῖς
τεκοῦσι φίλτατον. παῦσαι πλέκουσα. — λήψομαί σ’ ἐγὼ καλῶς.
ἐς τοῦθ’ ἱκοίμην, τοῦδε τοξεύω, τέκνον. κενὸν τόδ’ ἄγγος
ἢ στέγει πλήρωμά τι; σά γ’ ἔνδυθ’, οἷσί σ’ ἐξέθηκ’ ἐγώ
ποτε. καὶ τοὔνομ’ αὐτῶν ἐξερεῖς πρὶν εἰσιδεῖν; κἂν μὴ
φράσω γε, κατθανεῖν ὑφίσταμαι. λέγ’· ὡς ἔχει τι δεινὸν ἥ γε
τόλμα σου. σκέψασθ’· ὃ παῖς ποτ’ οὖσ’ ὕφασμ’ ὕφην’ ἐγὼ —
ποῖόν τι; πολλὰ παρθένων ὑφάσματα. οὐ τέλεον, οἷον δ’
ἐκδίδαγμα κερκίδος. μορφὴν ἔχον τίν’; ὥς με μὴ ταύτῃ
λάβῃς. Γοργὼ μὲν ἐν μέσοισιν ἠτρίοις πέπλων. ὦ Ζεῦ, τίς
ἡμᾶς ἐκκυνηγετεῖ πότμος; κεκρασπέδωται δ’ ὄφεσιν αἰγίδος
τρόπον. ἰδού· τόδ’ ἔσθ’ ὕφασμα, θέσφαθ’ ὡς εὑρίσκομεν. ὦ
χρόνιον ἱστῶν παρθένευμα τῶν ἐμῶν. ἔστιν τι πρὸς τῷδ’, ἢ
μόνῳ τῷδ’ εὐτυχεῖς; δράκοντες· ἀρχαῖόν τι παγχρύσῳ γένει
δώρημ’ Ἀθάνας, ἣ τέκν’ ἐντρέφειν λέγει — Ἐριχθονίου γε τοῦ
πάλαι μιμήματα. τί δρᾶν, τί χρῆσθαι, φράζε μοι, χρυσώματι;
δέραια παιδὶ νεογόνῳ φέρειν, τέκνον. ἔνεισιν οἵδε· τὸ δὲ
τρίτον ποθῶ μαθεῖν. στέφανον ἐλαίας ἀμφέθηκά σοι τότε, ἣν
πρῶτ’ Ἀθάνα σκόπελον εἰσηνέγκατο, ὅς, εἴπερ ἔστιν,
οὔποτ’ ἐκλείπει χλόην, θάλλει δ’, ἐλαίας ἐξ ἀκηράτου
γεγώς. ὦ φιλτάτη μοι μῆτερ, ἄσμενός σ’ ἰδὼν πρὸς ἀσμένας
πέπτωκα σὰς παρηίδας. ὦ τέκνον, ὦ φῶς μητρὶ κρεῖσσον
ἡλίου — συγγνώσεται γὰρ ὁ θεός — ἐν χεροῖν σ’ ἔχω, ἄελπτον
εὕρημ’, ὃν κατὰ γᾶς ἐνέρων χθόνιον μετὰ Περσεφόνας τ’
ἐδόκουν ναίειν. ἀλλ’, ὦ φίλη μοι μῆτερ, ἐν χεροῖν σέθεν ὁ
κατθανών τε κοὐ θανὼν φαντάζομαι. ἰὼ ἰώ, λαμπρᾶς αἰθέρος
ἀμπτυχαί, τίν’ αὐδὰν ἀύσω, βοάσω; πόθεν μοι συνέκυρσ’
ἀδόκητος ἡδονά; πόθεν ἐλάβομεν χαράν; ἐμοὶ γενέσθαι πάντα
μᾶλλον ἄν ποτε, μῆτερ, παρέστη τῶνδ’, ὅπως σός εἰμ’ ἐγώ.
ἔτι φόβῳ τρέμω. μῶν οὐκ ἔχειν μ’ ἔχουσα; τὰς γὰρ
ἐλπίδας ἀπέβαλον πρόσω. ἰὼ γύναι, πόθεν πόθεν ἔλαβες
ἐμὸν βρέφος ἐς ἀγκάλας; τίν’ ἀνὰ χεῖρα δόμον ἔβα Λοξίου;
θεῖον τόδ’· ἀλλὰ τἀπίλοιπα τῆς τύχης εὐδαιμονοῖμεν, ὡς τὰ
πρόσθε δυστυχῆ. τέκνον, οὐκ ἀδάκρυτος ἐκλοχεύῃ, γόοις δὲ
ματρὸς ἐκ χερῶν ὁρίζῃ· νῦν δὲ γενειάσιν παρὰ σέθεν πνέω
μακαριωτάτας τυχοῦσ’ ἡδονᾶς. τοὐμὸν λέγουσα καὶ τὸ σὸν
κοινῶς λέγεις. ἄπαιδες οὐκέτ’ ἐσμὲν οὐδ’ ἄτεκνοι· δῶμ’
ἑστιοῦται, γᾶ δ’ ἔχει τυράννους· ἀνηβᾷ δ’ Ἐρεχθεύς, ὅ τε
γηγενέτας δόμος οὐκέτι νύκτα δέρκεται, ἀελίου δ’ ἀναβλέπει
λαμπάσιν. μῆτερ, παρών μοι καὶ πατὴρ μετασχέτω τῆς ἡδονῆς
τῆσδ’ ἧς ἔδωχ’ ὑμῖν ἐγώ. ὦ τέκνον, τί φῄς; οἷον
οἷον ἀνελέγχομαι. πῶς εἶπας; ἄλλοθεν γέγονας, ἄλλοθεν.
ὤμοι· νόθον με παρθένευμ’ ἔτικτε σόν; οὐχ ὑπὸ λαμπάδων
οὐδὲ χορευμάτων ὑμέναιος ἐμός, τέκνον, ἔτικτε σὸν κάρα.
αἰαῖ· πέφυκα δυσγενής. μῆτερ, πόθεν; ἴστω Γοργοφόνα — τί
τοῦτ’ ἔλεξας; ἃ σκοπέλοις ἐπ’ ἐμοῖς τὸν ἐλαιοφυῆ πάγον
θάσσει — λέγεις μοι δόλια κοὐ σαφῆ τάδε. παρ’ ἀηδόνιον πέτραν
Φοίβῳ — τί Φοῖβον αὐδᾷς; κρυπτόμενον λέχος ηὐνάσθην . . .
λέγ’· ὡς ἐρεῖς τι κεδνὸν εὐτυχές τέ μοι. δεκάτῳ δέ σε
μηνὸς ἐν κύκλῳ κρύφιον ὠδῖν’ ἔτεκον Φοίβῳ. ὦ φίλτατ’
εἰποῦσ’, εἰ λέγεις ἐτήτυμα. παρθένια δ’ ἐμᾶς <λάθρα>
ματέρος σπάργαν’ ἀμφίβολά σοι τάδ’ ἐνῆψα, κερ‐ κίδος ἐμᾶς
πλάνους. γάλακτι δ’ οὐκ ἐπέσχον, οὐδὲ μαστῷ τροφεῖα ματρὸς
οὐδὲ λουτρὰ χειροῖν, ἀνὰ δ’ ἄντρον ἔρημον οἰωνῶν
γαμφηλαῖς φόνευμα θοίναμά τ’ εἰς Ἅιδαν ἐκβάλλῃ. ὦ δεινὰ
τλᾶσα μῆτερ. ἐν φόβῳ, τέκνον, καταδεθεῖσα σὰν ἀπέβαλον
ψυχάν· ἔκτεινά σ’ ἄκουσ’. ἐξ ἐμοῦ τ’ [οὐχ ὅσῑ]
ἔθνῃσκες. ἰώ· δειναὶ μὲν τότε τύχαι, δεινὰ δὲ καὶ τάδ’·
ἑλισσόμεσθ’ ἐκεῖθεν ἐνθάδε δυστυχίαισιν εὐτυχίαις τε πάλιν,
μεθίσταται δὲ πνεύματα. μενέτω· τὰ πάροιθεν ἅλις κακά· νῦν
δὲ γένοιτό τις οὖρος ἐκ κακῶν, ὦ παῖ. μηδεὶς δοκείτω
μηδὲν ἀνθρώπων ποτὲ ἄελπτον εἶναι πρὸς τὰ τυγχάνοντα νῦν.
ὦ μεταβαλοῦσα μυρίους ἤδη βροτῶν καὶ δυστυχῆσαι καὖθις αὖ
πρᾶξαι καλῶς, Τύχη, παρ’ οἵαν ἤλθομεν στάθμην βίου μητέρα
φονεῦσαι καὶ παθεῖν ἀνάξια. φεῦ· ἆρ’ ἐν φαενναῖς ἡλίου
περιπτυχαῖς ἔνεστι πάντα τάδε καθ’ ἡμέραν μαθεῖν; φίλον μὲν
οὖν σ’ εὕρημα, μῆτερ, ηὕρομεν, καὶ τὸ γένος οὐδὲν
μεμπτόν, ὡς ἡμῖν, τόδε· τὰ δ’ ἄλλα πρὸς σὲ βούλομαι μόνην
φράσαι. δεῦρ’ ἔλθ’· ἐς οὖς γὰρ τοὺς λόγους εἰπεῖν θέλω
καὶ περικαλύψαι τοῖσι πράγμασι σκότον. ὅρα σύ, μῆτερ· μὴ
σφαλεῖσ’ ἃ παρθένοις ἐγγίγνεται νοσήματ’ ἐς κρυπτοὺς γάμους,
ἔπειτα τῷ θεῷ προστίθης τὴν αἰτίαν, καὶ τοὐμὸν αἰσχρὸν
ἀποφυγεῖν πειρωμένη, Φοίβῳ τεκεῖν με φῄς, τεκοῦσ’ οὐκ ἐκ
θεοῦ; μὰ τὴν παρασπίζουσαν ἅρμασίν ποτε Νίκην Ἀθηνᾶν Ζηνὶ
γηγενεῖς ἔπι, οὐκ ἔστιν ὅστις σοι πατὴρ θνητῶν, τέκνον,
ἀλλ’ ὅσπερ ἐξέθρεψε, Λοξίας ἄναξ. πῶς οὖν τὸν αὑτοῦ
παῖδ’ ἔδωκ’ ἄλλῳ πατρὶ Ξούθου τέ φησι παῖδά μ’
ἐκπεφυκέναι; πεφυκέναι μὲν οὐχί, δωρεῖται δέ σε αὑτοῦ
γεγῶτα· καὶ γὰρ ἂν φίλος φίλῳ δοίη τὸν αὑτοῦ παῖδα
δεσπότην δόμων. ὁ θεὸς ἀληθὴς ἢ μάτην μαντεύεται, ἐμοῦ
ταράσσει, μῆτερ, εἰκότως φρένα. ἄκουε δή νυν ἅμ’ ἐσῆλθεν,
ὦ τέκνον· εὐεργετῶν σε Λοξίας ἐς εὐγενῆ δόμον καθίζει· τοῦ
θεοῦ δὲ λεγόμενος, οὐκ ἔσχες ἄν ποτ’ οὔτε παγκλήρους
δόμους οὔτ’ ὄνομα πατρός. πῶς γάρ, οὗ γ’ ἐγὼ γάμους
ἔκρυπτον αὐτὴ καί σ’ ἀπέκτεινον λάθρα; ὃ δ’ ὠφελῶν σε
προστίθησ’ ἄλλῳ πατρί. οὐχ ὧδε φαύλως αὔτ’ ἐγὼ
μετέρχομαι, ἀλλ’ ἱστορήσω Φοῖβον εἰσελθὼν δόμους, εἴτ’
εἰμὶ θνητοῦ πατρὸς εἴτε Λοξίου. ἔα· τίς οἴκων θυοδόκων
ὑπερτελὴς ἀντήλιον πρόσωπον ἐκφαίνει θεῶν; φεύγωμεν, ὦ
τεκοῦσα, μὴ τὰ δαιμόνων ὁρῶμεν — εἰ μὴ καιρός ἐσθ’ ἡμᾶς
ὁρᾶν. μὴ φεύγετ’· οὐ γὰρ πολεμίαν με φεύγετε, ἀλλ’ ἔν τ’
Ἀθήναις κἀνθάδ’ οὖσαν εὐμενῆ. ἐπώνυμος δὲ σῆς ἀφικόμην
χθονὸς Παλλάς, δρόμῳ σπεύσασ’ Ἀπόλλωνος πάρα, ὃς ἐς μὲν
ὄψιν σφῷν μολεῖν οὐκ ἠξίου, μὴ τῶν πάροιθε μέμψις ἐς
μέσον μόλῃ, ἡμᾶς δὲ πέμπει τοὺς λόγους ὑμῖν φράσαι· ὡς
ἥδε τίκτει σ’ ἐξ Ἀπόλλωνος πατρός, δίδωσι δ’ οἷς ἔδωκεν,
οὐ φύσασί σε, ἀλλ’ ὡς νομίζῃ ’ς οἶκον εὐγενέστατον. ἐπεὶ
δ’ ἀνεῴχθη πρᾶγμα μηνυθὲν τόδε, θανεῖν σε δείσας μητρὸς ἐκ
βουλευμάτων καὶ τήνδε πρὸς σοῦ, μηχαναῖς ἐρρύσατο. ἔμελλε δ’
αὐτὰ διασιωπήσας ἄναξ ἐν ταῖς Ἀθήναις γνωριεῖν ταύτην τε
σήν, σέ θ’ ὡς πέφυκας τῆσδε καὶ Φοίβου πατρός. ἀλλ’ ὡς
περαίνω πρᾶγμα, καὶ χρησμοὺς θεοῦ, ἐφ’ οἷσιν ἔζευξ’
ἅρματ’, εἰσακούσατον. λαβοῦσα τόνδε παῖδα Κεκροπίαν χθόνα
χώρει, Κρέουσα, κἀς θρόνους τυραννικοὺς ἵδρυσον. ἐκ γὰρ τῶν
Ἐρεχθέως γεγὼς δίκαιος ἄρχειν τῆς γ’ ἐμῆς ὅδε χθονός,
ἔσται τ’ ἀν’ Ἑλλάδ’ εὐκλεής. οἱ τοῦδε γὰρ παῖδες γενόμενοι
τέσσαρες ῥίζης μιᾶς ἐπώνυμοι γῆς κἀπιφυλίου χθονὸς λαῶν
ἔσονται, σκόπελον οἳ ναίουσ’ ἐμόν. Γελέων μὲν ἔσται
πρῶτος· εἶτα δεύτερος <> Ὅπλητες Ἀργαδῆς τ’, ἐμῆς τ’ ἀπ’
αἰγίδος ἔμφυλον ἕξουσ’ Αἰγικορῆς. οἱ τῶνδε δ’ αὖ παῖδες
γενόμενοι σὺν χρόνῳ πεπρωμένῳ Κυκλάδας ἐποικήσουσι νησαίας
πόλεις χέρσους τε παράλους, ὃ σθένος τἠμῇ χθονὶ δίδωσιν·
ἀντίπορθμα δ’ ἠπείροιν δυοῖν πεδία κατοικήσουσιν, Ἀσιάδος τε
γῆς Εὐρωπίας τε· τοῦδε δ’ ὀνόματος χάριν Ἴωνες ὀνομασθέντες
ἕξουσιν κλέος. Ξούθῳ δὲ καὶ σοὶ γίγνεται κοινὸν γένος,
Δῶρος μέν, ἔνθεν Δωρὶς ὑμνηθήσεται πόλις κατ’ αἶαν
Πελοπίαν· ὁ δεύτερος Ἀχαιός, ὃς γῆς παραλίας Ῥίου πέλας
τύραννος ἔσται, κἀπισημανθήσεται κείνου κεκλῆσθαι λαὸς ὄνομ’
ἐπώνυμος. καλῶς δ’ Ἀπόλλων πάντ’ ἔπραξε· πρῶτα μὲν ἄνοσον
λοχεύει σ’, ὥστε μὴ γνῶναι φίλους· ἐπεὶ δ’ ἔτικτες τόνδε
παῖδα κἀπέθου ἐν σπαργάνοισιν, ἁρπάσαντ’ ἐς ἀγκάλας Ἑρμῆν
κελεύει δεῦρο πορθμεῦσαι βρέφος, ἔθρεψέ τ’ οὐδ’ εἴασεν
ἐκπνεῦσαι βίον. νῦν οὖν σιώπα, παῖς ὅδ’ ὡς πέφυκε σός,
ἵν’ ἡ δόκησις Ξοῦθον ἡδέως ἔχῃ, σύ τ’ αὖ τὰ σαυτῆς
ἀγάθ’ ἔχουσ’ ἴῃς, γύναι. καὶ χαίρετ’· ἐκ γὰρ τῆσδ’
ἀναψυχῆς πόνων εὐδαίμον’ ὑμῖν πότμον ἐξαγγέλλομαι. ὦ Διὸς
Παλλὰς μεγίστου θύγατερ, οὐκ ἀπιστίᾳ σοὺς λόγους
ἐδεξάμεσθα· πείθομαι δ’ εἶναι πατρὸς Λοξίου καὶ τῆσδε. — καὶ
πρὶν τοῦτο δ’ οὐκ ἄπιστον ἦν. τἀμὰ νῦν ἄκουσον· αἰνῶ
Φοῖβον οὐκ αἰνοῦσα πρίν, οὕνεχ’ οὗ ποτ’ ἠμέλησε παιδὸς
ἀποδίδωσί μοι. αἵδε δ’ εὐωποὶ πύλαι μοι καὶ θεοῦ χρηστήρια,
δυσμενῆ πάροιθεν ὄντα. νῦν δὲ καὶ ῥόπτρων χέρας ἡδέως
ἐκκρημνάμεσθα καὶ προσεννέπω πύλας. ᾔνεσ’ οὕνεκ’ εὐλογεῖς
θεὸν μεταβαλοῦσ’· ἀεὶ γὰρ οὖν χρόνια μὲν τὰ τῶν θεῶν πως,
ἐς τέλος δ’ οὐκ ἀσθενῆ. ὦ τέκνον, στείχωμεν οἴκους.
στείχεθ’, ἕψομαι δ’ ἐγώ. ἀξία γ’ ἡμῶν ὁδουρός. καὶ
φιλοῦσά γε πτόλιν. ἐς θρόνους δ’ ἵζου παλαιούς. ἄξιον τὸ
κτῆμά μοι. ὦ Διὸς Λητοῦς τ’ Ἄπολλον, χαῖρ’· ὅτῳ δ’
ἐλαύνεται συμφοραῖς οἶκος, σέβοντα δαίμονας θαρσεῖν χρεών·
ἐς τέλος γὰρ οἱ μὲν ἐσθλοὶ τυγχάνουσιν ἀξίων, οἱ κακοὶ δ’,
ὥσπερ πεφύκασ’, οὔποτ’ εὖ πράξειαν ἄν.