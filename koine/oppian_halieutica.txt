ἔθνεά τοι πόντοιο πολυσπερέας τε φάλαγγας παντοίων νεπόδων,
πλωτὸν γένος Ἀμφιτρίτης, ἐξερέω, γαίης ὕπατον κράτος,
Ἀντωνῖνε· ὅσσα τε κυματόεσσαν ἔχει χύσιν, ᾗχί θ’ ἕκαστα
ἐννέμεται, διερούς τε γάμους διεράς τε γενέθλας καὶ βίον
ἰχθυόεντα καὶ ἔχθεα καὶ φιλότητας καὶ βουλάς, ἁλίης τε
πολύτροπα δήνεα τέχνης κερδαλέης, ὅσα φῶτες ἐπ’ ἰχθύσι
μητίσαντο ἀφράστοις· ἀΐδηλον ἐπιπλώουσι θάλασσαν τολμηρῇ
κραδίῃ, κατὰ δ’ ἔδρακον οὐκ ἐπίοπτα βένθεα καὶ τέχνῃσιν
ἁλὸς διὰ μέτρα δάσαντο δαιμόνιοι. χλούνην μὲν ὀρίτροφον
ἠδὲ καὶ ἄρκτον θηρητὴρ ὁράᾳ τε καὶ ἀντιόωντα δοκεύει
ἀμφαδίην, ἕκαθέν τε βαλεῖν σχεδόθεν τε δαμάσσαι· ἄμφω δ’
ἀσφαλέως γαίης ἔπι θήρ τε καὶ ἀνὴρ μάρνανται, σκύλακες δὲ
συνέμποροι ἡγεμονῆες κνώδαλα σημαίνουσι καὶ ἰθύνουσιν
ἄνακτας εὐνὴν εἰς αὐτὴν καὶ ἀρηγόνες ἐγγὺς ἕπονται.
οὐδ’ ἄρα τοῖς οὐ χεῖμα τόσον δέος, οὐ μὲν ὀπώρη φλέγμα
φέρει· πολλαὶ γὰρ ἐπακτήρων ἀλεωραὶ λόχμαι τε σκιεραὶ καὶ
δειράδες ἄντρα τε πέτρης αὐτορόφου· πολλοὶ δὲ τιταινόμενοι
κατ’ ὄρεσφιν ἀργύρεοι ποταμοί, δίψης ἄκος ἠδὲ λοετρῶν
ἀέναοι ταμίαι· παρὰ δὲ χλοάουσι ῥέεθροις ποῖαί τε χθαμαλαί,
μαλακὴ κλίσις ὕπνον ἑλέσθαι εὔδιον ἐκ καμάτοιο, καὶ ὥρια
δόρπα πάσασθαι ὕλης ἀγρονόμοιο, τά τ’ οὔρεσι πολλὰ φύονται.
τερπωλὴ δ’ ἕπεται θήρῃ πλέον ἠέ περ ἱδρώς. ὅσσοι δ’
οἰωνοῖσιν ἐφοπλίζονται ὄλεθρον, ῥηϊδίη καὶ τοῖσι πέλει
καὶ ὑπόψιος ἄγρη· τοὺς μὲν γὰρ κνώσσοντας ἐληΐσσαντο
καλιῆς κρύβδην· τοὺς δὲ δόναξιν ὑπέσπασαν ἰξοφόροισιν· οἱ
δὲ τανυπλέκτοισιν ἐν ἕρκεσιν ἤριπον αὐτοὶ εὐνῆς
χρηΐζοντες, ἀτερπέα δ’ αὖλιν ἔκυρσαν. τλησιπόνοις δ’
ἁλιεῦσιν ἀτέκμαρτοι μὲν ἄεθλοι, ἐλπὶς δ’ οὐ σταθερὴ σαίνει
φρένας ἠΰτ’ ὄνειρος· οὐ γὰρ ἀκινήτου γαίης ὕπερ
ἀθλεύουσιν, ἀλλ’ αἰεὶ κρυερῷ τε καὶ ἄσχετα μαργαίνοντι
ὕδατι συμφορέονται, ὃ καὶ γαίηθεν ἰδέσθαι δεῖμα φέρει καὶ
μοῦνον ἐν ὄμμασι πειρήσασθαι· δούρασι δ’ ἐν βαιοῖσιν ἀελλάων
θεράποντες πλαζόμενοι, καὶ θυμὸν ἐν οἴδμασιν αἰὲν ἔχοντες,
αἰεὶ μὲν νεφέλην ἰοειδέα παπταίνουσιν, αἰεὶ δὲ τρομέουσι
μελαινόμενον πόρον ἅλμης· οὐδέ τι φοιταλέων ἀνέμων σκέπας,
οὐδέ τιν’ ὄμβρων ἀλκήν, οὐ πυρὸς ἄλκαρ ὀπωρινοῖο
φέρονται. πρὸς δ’ ἔτι καὶ βλοσυρῆς δυσδερκέα δείματα λίμνης
κήτεα πεφρίκασι, τά τε σφίσιν ἀντιόωσιν, εὖτ’ ἂν
ὑποβρυχίης ἄδυτον περόωσι θαλάσσης· οὐ μέν τις σκυλάκων
ἁλίην ὁδὸν ἡγεμονεύει ἰχθυβόλοις· ἴχνη γὰρ ἀείδελα
νηχομένοισιν· οὐδ’ οἵ γ’ εἰσορόωσιν ὅπῃ σχεδὸν ἵξεται
ἄγρης ἀντιάσας, οὐ γάρ τι μίην ὁδὸν ἔρχεται, ἰχθύς·
θριξὶ δ’ ἐν ἠπεδανοῖσι παλιγνάμπτοιό τε χαλκοῦ χείλεσι καὶ
δονάκεσσι λίνοισί τε κάρτος ἔχουσιν. οὐ μὴν τερπωλῆς
ἀπολείπεαι, αἴ κ’ ἐθέλῃσθα τέρπεσθαι, γλυκερὴ δὲ πέλει
βασιλήϊος ἄγρη. νῆα μὲν εὐγόμφωτον, ἐΰζυγον, ἔξοχα
κούφην, αἰζηοὶ κώπῃσιν ἐπειγομένῃς ἐλόωσι, νῶτον ἁλὸς
θείνοντες· ὁ δ’ ἐν πρύμνῃσιν ἄριστος ἰθυντὴρ ἀλίαστον
ἄγει καὶ ἀμεμφέα νῆα χῶρον ἐς εὐρύαλόν τε καὶ εὔδια
πορφύροντα· ἔνθα δὲ δαιτυμόνων νεπόδων ἀπερείσια φῦλα
φέρβεται, οὓς θεράποντες ἀεὶ κομέουσιν, ἐδωδῇ πολλῇ
πιαίνοντες, ἑτοιμότατον χορὸν ἄγρης σοί τε, μάκαρ, καὶ παιδὶ
μεγαυχέϊ, πώεα θήρης. αὐτίκα γὰρ χειρὸς μὲν ἐΰπλοκον εἰς
ἅλα πέμπεις ὁρμιήν, ὁ δὲ ῥίμφα γένυν κατεδέξατο χαλκοῦ
ἰχθὺς ἀντιάσας, τάχα δ’ ἕλκεται ἐκ βασιλῆος οὐκ ἀέκων,
σέο δ’ ἦτορ ἰαίνεται, ὄρχαμε γαίης· πολλὴ γὰρ βλεφάροισι
καὶ ἐν φρεσὶ τέρψις ἰδέσθαι παλλόμενον καὶ ἑλισσόμενον
πεπεδημένον ἰχθύν. ἀλλά μοι ἱλήκοις μὲν ἁλὸς πόρῳ
ἐμβασιλεύων εὐρυμέδων Κρονίδης γαιηόχος, ἠδὲ Θάλασσα αὐτή,
καὶ ναετῆρες ἐριγδούποιο θαλάσσης δαίμονες, ὑμετέρας τ’
ἀγέλας καὶ ἁλίτροφα φῦλα εἰπέμεν αἰνήσαιτε· σὺ δ’
ἰθύνειας ἕκαστα, πότνα Θεά, καὶ πατρὶ καὶ υἱέϊ
παμβασιλῆος θυμήρη τάδε δῶρα τεῆς πόρσυνον ἀοιδῆς. μυρία μὲν
δὴ φῦλα καὶ ἄκριτα βένθεσι πόντου ἐμφέρεται πλώοντα· τὰ δ’
οὔ κέ τις ἐξονομήναι ἀτρεκέως· οὐ γάρ τις ἐφίκετο τέρμα
θαλάσσης· ἀλλὰ τριηκοσίων ὀργυιῶν ἄχρι μάλιστα ἀνέρες
ἴσασίν τε καὶ ἔδρακον Ἀμφιτρίτην. πολλὰ δ’ (ἀπειρεσίη γὰρ
ἀμετροβαθής τε θάλασσα,) κέκρυπται, τά κεν οὔ τις ἀείδελα
μυθήσαιτο θνητὸς ἐών· ὀλίγος δὲ νόος μερόπεσσι καὶ ἀλκή.
οὐ μὲν γὰρ γαίης πολυμήτορος ἔλπομαι ἅλμην παυροτέρας
ἀγέλας οὔτ’ ἔθνεα μείονα φέρβειν. ἀλλ’ εἴτ’ ἀμφήριστος
ἐν ἀμφοτέρῃσι γενέθλη εἴθ’ ἑτέρη προβέβηκε, θεοὶ σάφα
τεκμαίρονται, ἡμεῖς δ’ ἀνδρομέοισι νοήμασι μέτρα φέροιμεν.
ἰχθύσι μὲν γενεή τε καὶ ἤθεα καὶ πόρος ἅλμης κέκριται,
οὐδέ τι πᾶσι νομαὶ νεπόδεσσιν ὁμοῖαι· οἱ μὲν γὰρ χθαμαλοῖσι
παρ’ αἰγιαλοῖσι νέμονται, ψάμμον ἐρεπτόμενοι καὶ ὅσ’ ἐν
ψαμάθοισι φύονται, ἵπποι κόκκυγές τε θοοὶ ξανθοί τ’ ἐρυθῖνοι
καὶ κίθαροι καὶ τρίγλα καὶ ἀδρανέες μελάνουροι τραχούρων τ’
ἀγέλαι βούγλωσσά τε καὶ πλατύουροι ταινίαι ἀβληχραὶ καὶ
μορμύρος, αἰόλος ἰχθύς, σκόμβροι κυπρῖνοί τε καὶ οἳ φίλοι
αἰγιαλοῖσιν. ἄλλοι δ’ αὖ πηλοῖσι καὶ ἐν τενάγεσσι θαλάσσης
φέρβονται, βατίδες τε βοῶν θ’ ὑπέροπλα γένεθλα τρυγών τ’
ἀργαλέη καὶ ἐτήτυμον οὔνομα νάρκη, ψῆτται καλλαρίαι καὶ
τριγλίδες ἔργα τ’ ὀνίσκων σαῦροί τε σκέπανοί τε καὶ ὅσσ’
ἐνιτέτροφε πηλοῖς. θῖνα δ’ ἀνὰ πρασόεσσαν ὑπὸ χλοεραῖς
βοτάνῃσι βόσκονται μαινῖδες ἰδὲ τράγοι ἠδ’ ἀθερῖναι καὶ
σμαρίδες καὶ βλέννος ἰδὲ σπάροι ἀμφότεροί τε βῶκες ὅσοις
τ’ ἄλλοισι φίλον πράσον ἀμφινέμεσθαι. Κεστρέες αὖ κέφαλοί
τε, δικαιότατον γένος ἅλμης, λάβρακές τ’ ἀμίαι τε θρασύφρονες
ἠδὲ χρέμητες πηλαμύδες γόγγροι τε καὶ ὃν καλέουσιν ὄλισθον
γείτονα ναιετάουσιν ἀεὶ ποταμοῖσι θάλασσαν ἢ λίμναις, ὅθι
λαρὸν ὕδωρ μεταπαύεται ἅλμης, πολλή τε πρόχυσις συμβάλλεται
ἰλυόεσσα, ἑλκομένη δίνῃσιν ἀπὸ χθονός· ἔνθα νέμονται
φορβὴν ἱμερτὴν γλυκερῇ θ’ ἁλὶ πιαίνονται. λάβραξ δ’ οὐδ’
αὐτῶν ποταμῶν ἀπολείπεται ἔξω, ἐκ δ’ ἁλὸς ἐς προχοὰς
ἀνανήχεται· ἐγχέλυες δὲ ἐκ ποταμῶν πλαταμῶσιν ἐνιχρίμπτουσι
θαλάσσης. πέτραι δ’ ἀμφίαλοι πολυειδέες· αἱ μὲν ἔασι φύκεσι
μυδαλέαι, περὶ δὲ μνία πολλὰ πέφυκε· τὰς ἦτοι πέρκαι καὶ
ἰουλίδες ἀμφί τε χάννοι φέρβονται σάλπαι τε μετὰ σφίσιν
αἰολόνωτοι καὶ κίχλαι ῥαδιναὶ καὶ φυκίδες οὕς θ’ ἁλιῆες
ἀνδρὸς ἐπωνυμίην θηλύφρονος ηὐδάξαντο. ἄλλαι δὲ χθαμαλαὶ
ψαμαθώδεος ἄγχι θαλάσσης λεπράδες, ἅς κίρρις τε ούαινά τε
καὶ βασιλίσκοι ἐν δὲ μύλοι τρίγλης τε ῥοδόχροα φῦλα
νέμονται. ἄλλαι δ’ αὖ ποιῇσιν ἐπίχλοοι ὑγρὰ μέτωπα πέτραι
σαργὸν ἔχουσιν ἐφέστιον ἠδὲ σκίαιναν χαλκέα καὶ κορακῖνον
ἐπώνυμον αἴθοπι χροιῇ, καὶ σκάρον, ὃς δὴ μοῦνος ἐν
ἰχθύσι πᾶσιν ἀναύδοις φθέγγεται ἰκμαλέην λαλαγὴν καὶ μοῦνος
ἐδητὺν ἄψορρον προΐησιν ἀνὰ στόμα, δεύτερον αὖτις
δαινύμενος, μήλοισιν ἀναπτύσσων ἴσα φορβήν. ὅσσαι δ’ αὖ
χήμῃσι περίπλεοι ἢ λεπάδεσσιν, ἐν δέ σφιν θαλάμαι τε καὶ
αὔλια δύμεναι ἰχθῦς, τῇσι δὲ καὶ φάγροι καὶ ἀναιδέες
ἀγριόφαγροι κέρκουροί τε μένουσι καὶ ὀψοφάγοι καὶ ἀνιγραὶ
μύραιναι σαῦροί τε καὶ ὀψιμόρων γένος ὀρφῶν, οἳ πάντων
περίαλλα κατὰ χθόνα δηθύνουσι ζωοὶ καὶ τμηθέντες ἔτι
σπαίρουσι σιδήρῳ. ἄλλοι δ’ ἐν βένθεσσιν ὑπόβρυχα μιμνάζουσι
φωλειοῖς, πρόβατόν τε καὶ ἥπατοι ἠδὲ πρέποντες, ἴφθιμοι
μεγάλοι τε φυήν, νωθροὶ δὲ κέλευθα εἱλεῦνται· τὸ καὶ οὔποθ’
ἑὴν λείπουσι χαράδρην, ἀλλ’ αὐτοῦ λοχόωσι παραὶ μυχόν, ὅς
κε πελάσσῃ, χειροτέροις ἀΐδηλον ἐπ’ ἰχθύσι πότμον ἄγοντες·
ἐν καὶ ὄνος κείνοις ἐναρίθμιος, ὅς περὶ πάωτων πτήσσει
ὀπωρινοῖο κυνὸς δριμεῖαν ὁμοκλήν, μίμνει δ’ ἐγκαταδὺς
σκότιον μυχόν, οὐδὲ πάροιθεν ἔρχεται, ὅσσον ἄησιν ἐπὶ
χρόνον ἄγριος ἀστήρ. ἔστι δέ τις πέτρῃσιν ἁλικλύστοισι
μεμηλώς, ξανθὸς ἰδεῖν, κεστρεῦσι φυὴν· ἐναλίγκιος ἰχθύς,
τὸν μερόπων ἕτεροι μὲν ἐπικλείουσιν ἄδωνιν, ἄλλοι δ’
ἐξώκοιτον ἐφήμισαν, οὕνεκα κοίτας ἐκτὸς ἁλὸς τίθεται,
μοῦνος δ’ ἐπὶ χέρσον ἀμείβει, ὅσσοι γε βράγχη, στόματος
πτύχας, ἀμφὶς ἔχουσιν. εὖτε γὰρ εὐνήσῃ χαροπῆς ἁλὸς
ἔργα γαλήνη, αὐτὰρ ὅ γ’ ἐσσυμένοισι συνορμηθεὶς ῥοθίοισι,
πέτραις ἀμφιταθεὶς ἀμπαύεται εὔδιον ὕπνον. ὀρνίθων δ’
ἁλίων τρομέει γένος, οἵ οἱ ἔασι δυσμενέες· τῶν ἤν τιν’
ἐσαθρήσῃ πελάσαντα, πάλλεται ὀρχηστῆρι πανείκελος, ὄφρα ἑ
πόντου προπροκυλινδόμενον σπιλάδων ἄπο χεῦμα σαώσῃ. οἱ δὲ
καὶ ἐν πέτρῃσι καὶ ἐν ψαμάθοισι νέμονται, ἀγλαΐῃ
χρύσοφρυς ἐπώνυμος ἠδὲ δράκοντες σῖμοί τε γλαῦκοί τε καὶ
ἀλκησταὶ συνόδοντες, σκορπίος ἀϊκτήρ, δίδυμον γένος,
ἀμφότεραί τε σφύραιναι δολιχαὶ ῥαφίδες θ’ ἅμα τῇσιν
ἀραιαί· ἐν δὲ χάραξ κοῦφοί τε κυβιστητῆρες ἔασι κωβιοί· ἐν
δὲ μυῶν χαλεπὸν γένος, οἳ περὶ πάντων θαρσαλέοι νεπόδων καί
τ’ ἀνδράσιν ἀντιφέρονται, οὔτι τόσοι περ ἐόντες· ἐπὶ
στερεῇ δὲ μάλιστα ῥινῷ καὶ πυκινοῖσι πεποιθότες ἔνδον
ὀδοῦσι, ἰχθύσι καὶ μερόπεσσιν ἀρειοτέροισι μάχονται. οἱ δ’
ἐν ἁμετρήτοισιν ἄλην πελάγεσσιν ἔχουσι, τηλοῦ ἀπὸ τραφερῆς
οὐδ’ ᾐόσιν εἰσὶν ἑταῖροι, θύννοι μὲν θύνοντες, ἐν
ἰχθύσιν ἔξοχοι ὁρμήν, κραιπνότατοι, ξιφίαι τε φερώνυμοι ἠδ’
ὑπέροπλος ὀρκύνων γενεὴ καὶ πρημάδες ἠδὲ κυβεῖαι, καὶ
κολίαι σκυτάλαι τε καὶ ἱππούροιο γένεθλα. ἐν τοῖς καὶ
κάλλιχθυς ἐπώνυμος, ἱερὸς ἰχθύς· ἐν κείνοις νέμεται καὶ
πομπίλος, ὃν πέρι ναῦται ἅζονται, πομπῇ δ’ ἐπεφήμισαν
οὔνομα νηῶν· ἔξοχα γὰρ νήεσσι γεγηθότες ὑγρὰ θεούσαις
ἕσπονται πομπῆες ὁμόστολοι, ἄλλοθεν ἄλλος
ἀμφιπερισκαίροντες ἐΰξυγον ἅρμα θαλάσσης τοίχους τ’
ἀμφοτέρους περί τε πρυμναῖα χαλινὰ οἰήκων, ἄλλοι δὲ περὶ
πρώρην ἀγέρονται· οὐδέ κεν αὐτόμολον κείνων πλόον, ἀλλ’
ὑπὸ δεσμῷ φαίης εὐγόμφοισιν ἐνισχομένους πινάκεσσιν
ἑλκομένους ἀέκοντας ἀναγκαίῃσιν ἄγεσθαι. τόσσον ἔρως
γλαφυρῇσιν ἐφ’ ὁλκάσιν ἑσμὸν ἀγείρει. οἷον δὴ βασιλῆα
φερέπτολιν ἠέ τιν’ ἄνδρα ἀθλοφόρον, θαλλοῖσι νεοστέπτοισι
κομῶντα, παῖδές τ’ ἠΐθεοί τε καὶ ἀνέρες ἀμφιέποντες ὃν
δόμον εἰσανάγουσι καὶ ἀθρόοι αἰὲν ἕπονται, εἰσόκεν
εὐερκῆ μεγάρων ὑπὲρ οὐδὸν ἀμείψῃ· ὣς οἵ γ’ ὠκυπόροισιν
ἀεὶ νήεσσιν ἕπονται, ὄφρ’ οὔτις γαίης ἐλάει φόβος· ἀλλ’
ὅτε χέρσον φράσσωνται, τραφερὴν δὲ μέγ’ ἐχθαίρουσιν
ἄρουραν, αὖτις ἀφορμηθέντες ἀολλέες ἠΰτε νύσσης πάντες
ἀποθρώσκουσι καὶ οὐκέτι νηυσὶν ἕπονται. σῆμα τόδε πλωτῆρσιν
ἐτήτυμον ἐγγύθι γαίης ἔμμεναι, εὖτε λιπόντας ὁμοπλωτῆρας
ἴδωνται. πομπίλε, ναυτιλίῃσι τετιμένε, σοὶ δέ τις ἀνὴρ
εὐκραεῖς ἀνέμων τεκμαίρεται ἐλθέμεν αὔρας· εὔδια γὰρ
στέλλῃ τε καὶ εὔδια σήματα φαίνεις. καὶ μὲν δὴ πελάγεσσιν
ὁμῶς ἐχενηΐς ἑταίρη· ἡ δ’ ἦτοι ταναὴ μὲν ἰδεῖν, μῆκος
δ’ ἰσόπηχυς, χροιὴ δ’ αἰθαλόεσσα, φυὴ δέ οἱ ἐγχελύεσσιν
εἴδεται, ὀξὺ δέ οἱ κεφαλῆς στόμα νέρθε νένευκε καμπύλον,
ἀγκίστρου περιηγέος εἴκελον αἰχμῇ. θαῦμα δ’ ὀλισθηρῆς
ἐχενηΐδος ἐφράσσαντο ναυτίλοι· οὐ μὲν δή τις ἐνὶ φρεσὶ
πιστώσαιτο εἰσαΐων· αἰεὶ γὰρ ἀπειρήτων νόος ἀνδρῶν
δύσμαχος, οὐδ’ ἐθέλουσι καὶ ἀτρεκέεσσι πιθέσθαι· νῆα
τιταινομένην ἀνέμου ζαχρηέος ὁρμῇ, λαίφεσι πεπταμένοισιν
ἁλὸς διὰ μέτρα θέουσαν, ἰχθὺς ἀμφιχανὼν ὀλίγον στόμα
νέρθεν ἐρύκει, πᾶσαν ὑποτρόπιος βεβιημένος· οὐδ’ ἔτι τέμνει
κῦμα καὶ ἱεμένη, κατὰ δ’ ἔμπεδον ἐστήρικται, ἠΰτ’ ἐν
ἀκλύστοισιν ἐεργομένη λιμένεσσι. καὶ τῆς μὲν λίνα πάντα
περὶ προτόνοισι μέμυκε, ῥοχθεῦσιν δὲ κάλωες, ἐπημύει δὲ
κεραίη, ῥιπῇ ἐπειγομένη, πρύμνῃ δ’ ἔπι πάντα χαλινὰ
ἰθυντὴρ ἀνίησιν, ἐπισπέρχων ὁδὸν ἅλμης· ἡ δ’ οὔτ’
οἰήκων ἐμπάζεται οὔτ’ ἀνέμοισι πείθεται, οὐ ῥοθίοισιν
ἐλαύνεται, ἀλλὰ παγεῖσα μίμνει τ’ οὐκ ἐθέλουσα καὶ
ἐσσυμένη πεπέδηται, ἰχθύος οὐτιδανοῖο κατὰ στόμα ῥιζωθεῖσα·
ναῦται δὲ τρομέουσιν, ἀείδελα δεσμὰ θαλάσσης δερκόμενοι καὶ
θάμβος ἴσον λεύσσοντες ὀνείρῳ. ὡς δ’ ὅτ’ ἐνὶ ξυλόχοισιν
ἀνὴρ λαιψηρὰ θέουσαν θηρητὴρ ἔλαφον δεδοκημένος ἄκρον
ἀϊστῷ κῶλον ὑπὸ πτερόεντι βαλὼν ἐπέδησεν ἐρωῆς· ἡ δὲ
καὶ ἐσσυμένη περ ἀναγκαίῃς ὀδύνῃσιν ἀμφιπαγεῖσ’ ἀέκουσα
μένει θρασὺν ἀγρευτῆρα· τοίην νηΐ πέδην περιβάλλεται αἰόλος
ἰχθὺς ἀντιάσας· τοίων δὲ φερωνυμίην λάχεν ἔργων. Χαλκίδες
αὖ θρίσσαι τε καὶ ἀβραμίδες φορέονται ἀθρόαι, ἄλλοτε δ’
ἄλλον ἁλὸς πόρον, ἢ περὶ πέτρας ἢ πελάγη, δολιχοῖσί τ’
ἐπέδραμον αἰγιαλοῖσιν, αἰέν ἀμειβόμεναι ξείνην ὁδὸν ἠΐτ’
ἀλῆται. Ἀνθιέων δὲ μάλιστα νομαὶ πέτρῃσι βαθείαις ἔμφυλοι·
ταῖς δ’ οὔτι παρέστιοι αἰὲν ἔασι, πάντῃ δὲ πλάζονται,
ὅπῃ γένυς, ἔνθα κελεύει γαστὴρ καὶ λαίμαργος ἔρως
ἀκόρητος ἐδωδῆς· ἔξοχα γὰρ παρὰ πάντας ἀδηφάγος οἶστρος
ἐλαύνει κείνους καὶ νωδόν περ ὑπὸ στόμα χῶρον ἔχοντας.
τέσσαρα δ’ ἀνθιέων μεγακήτεα φῦλα νέμονται, ξανθοί τ’
ἀργεννοί τε τὸ δὲ τρίτον αἷμα κελαινοί· ἄλλους δ’ εὐωπούς
τε καὶ αὐλωποὺς καλέουσιν, οὕνεκα τοῖς καθύπερθεν ἑλισσομένη
κατὰ κύκλον ὀφρὺς ἠερόεσσα περίδρομος ἐστεφάνωται. δοιοὶ δὲ
σκληροῖσιν ἀρηρότα γυῖα χιτῶσι φραξάμενοι κόλποισιν
ἐνιπλώουσι θαλάσσης, κάραβος ὀξυπαγὴς ἠδ’ ἀστακός· οἱ δὲ
καὶ ἄμφω πέτραις ἐνναίουσι καὶ ἐν πέτρῃσι νέμονται.
ἄστακος αὖ πέρι δή τι καὶ οὐ φατὸν οἷον ἔρωτα οἰκείης
θαλάμης κεύθει φρεσίν, οὐδέ ποτ’ αὐτῆς λείπεθ’ ἑκών, ἀλλ’
εἴ μιν ἀναγκαίῃ τις ἐρύσσας τῆλε φέρων ἑτέρωσε πάλιν
πόντονδε μεθείη, αὐτάρ ὅγ’ οὐ μετὰ δηρὸν ἑὴν νόστησε
χαράδρην σπεύδων, οὐδ’ ἐθέλει ξεῖνον μυχὸν ἄλλον ἑλέσθαι,
οὐδ’ ἑτέρης πέτρης ἐπιβάλλεται, ἀλλὰ διώκει καὶ δόμον ὃν
κατέλειπε καὶ ἤθεα καὶ νομὸν ἅλμης κείνης ἥ μιν ἔφερβε
καὶ οὐκ ἤχθηρε θάλασσαν, τῆς μιν ἀπεξείνωσαν ἁλίπλοοι
ἀγρευτῆρες. ὣς ἄρα καὶ πλωτοῖσιν ἑὸς δόμος ἠδὲ θάλασσα
πατρῴη καὶ χῶρος ἐφέστιος, ἔνθ’ ἐγένοντο, στάζει ἐνὶ
κραδίῃ γλυκερὸν γάνος, οὐδ’ ἄρα μούνοις πατρὶς ἐφημερίοισι
πέλει γλυκερώτατον ἄλλων· οὐδ’ ἀλεγεινότερον καὶ κύντερον,
ὅς κεν ἀνάγκῃ φυξίπολιν πάτρης τελέσῃ βίον ἀλγινόεντα,
ξεῖνος ἐν ἀλλοδαποῖσιν ἀτιμίης ζυγὸν ἕλκων. ἐν κείνῃ
γενεῇ καὶ καρκίνοι εἰσὶν ἀλῆται καρίδων τε νομαὶ καὶ
ἀναιδέα φῦλα παγούρων, οἵτε καὶ ἀμφιβίοις ἐναρίθμιον
αἶσαν ἔχουσι. πάντες δ’ οἷσί τε κῶλον ὑπ’ ὀστράκῳ
ἐστήρικται, ὄστρακον ἐκδύνουσι γεραίτερον, ἄλλο δ’ ἔνερθε
σαρκὸς ὑπὲκ νεάτης ἀνατέλλεται· οἱ δὲ πάγουροι, ἡνίκα
ῥηγνυμένοιο βίην φράσσωνται ἐλύτρου, πάντῃ μαιμώωσιν
ἐδητύος ἰσχανόωντες, ῥηϊτέρη ῥινοῖο διάκρισις ὄφρα
γένηται πλησαμένων· εὖτ’ ἄν δὲ διατμαγὲν ἕρκος ὀλίσθῃ,
οἱ δ’ ἦτοι πρῶτον μὲν ἐπὶ ψαμάθοισι τέτανται αὔτως, οὔτε
βορῆς μεμνημένοι οὔτε τευ ἄλλου, ἐλπόμενοι φθιμένοισι
μετέμμεναι οὐδ’ ἔτι θερμὸν ἐμπνείειν, ῥινῷ δὲ
περιτρομέουσιν ἀραιῇ ἀρτιφύτῳ· μετὰ δ’ αὖτις ἀγειρόμενοι
νόον ἤδη βαιὸν θαρσήσαντες ἀπὸ ψαμάθοιο πάσαντο· τόφρα δὲ
θυμὸν ἔχουσιν ἀμήχανον ἀδρανέοντες, ὄφρα περὶ μελέεσσι
νέον σκέπας ἀμφιπαγείη. ὡς δέ τις ἰητὴρ νουσαχθέα φῶτα
κομίζων ἤμασι μὲν πρώτοισι βορῆς ἀπόαστον ἐρύκει, πήματος
ἀμβλύνων μαλερὸν σθένος, αὐτὰρ ἔπειτα τυτθὰ βορῆς ὤρεξε
νοσήλια, μέχρις ἅπασαν ἄτην γυιοβόρους τε δύας ὀδύνας τε
καθήρῃ· ὣς οἵγ’ ἀρτιφύτοισιν ἀναΐσσουσιν ἐλύτροις
δειδιότες νούσοιο κακὰς ὑπὸ κῆρας ἀλύξαι. ἄλλοι δ’
ἑρπυστῆρες ἁλὸς ναίουσιν ἐναύλους, πουλύποδες σκολιοὶ καὶ
κορδύλος ἠδ’ ἁλιεῦσιν ἐχθομένη σκολόπενδρα καὶ ὀσμύλος· οἱ
δὲ καὶ αὐτοὶ ἀμφίβιοι· καί πού τις ἀνὴρ ἴδεν ἀγροιώτης
γηπόνος, ἀγχιάλοισι φυτηκομίῃσι μεμηλώς, ὀσμύλον εὐκάρποις
ἢ πούλυπον ἀμφὶ κράδῃσι πλεγνύμενον γλυκερόν τε φυτῶν ἀπὸ
καρπὸν ἔδοντα. τοῖς δὲ μεθ’ ἑρπυστῆρσιν ἴσον λάχεν οἶμα
δολόφρων σηπίη· ἄλλα δὲ φῦλα μετ’ οἴδμασιν ὀστρακόρινα,
πολλὰ μὲν πέτρῃσι, τὰ δ’ ἐν ψαμάθοισι νέμονται, νηρῖται
στρόμβων τε γένος καὶ πορφύραι αὐταὶ κήρυκές τε μύες τε καὶ
ἀτρεκὲς οὔνομα σωλὴν ὄστρεά θ’ ἑρσήεντα καὶ ὀκριόεντες
ἐχῖνοι· τοὺς εἴ τις καὶ τυτθὰ διατμήξας ἐνὶ πόντῳ ῥίψῃ,
συμφυέες τε παλίνζωοί τε νέμονται. Καρκινάσιν δ’ αὐταῖς μὲν
ἐπ’ ὄστρακον οὔτι πέφυκεν ἐκ γενετῆς, γυμναὶ δὲ καὶ
ἀσκεπέες καὶ ἀφαυραὶ τίκτονται, κτητοὺς δὲ δόμους
ἐπιμηχανόωνται, ἀβληχροῖς μελέεσσι νόθον σκέπας ἀμφιβαλοῦσαι·
εὖτε γὰρ ἀθρήσωσι λελειμμένον ὀρφανὸν αὔτως ὄστρακον,
οἰκητῆρος ἀνέστιον οἰχομένοιο, αἵδ’ εἴσω καταδῦσαι ὑπ’
ἀλλοτρίοισιν ἐλύτροις ἑζόμεναι ναίουσι καὶ ὃν κτήσαντο
μέλαθρον· τῷ δὲ συνερπύζουσι καὶ ἔνδοθεν ἕρκος ἄγουσιν,
εἴτε τι νηρίτης ἔλιπε σκέπας εἴτε τι κῆρυξ ἢ στρόμβος·
στρόμβων δὲ δύσεις φιλέουσι μάλιστα, οὕνεκεν εὐρεῖαί τε
μένειν κοῦφαί τε φέρεσθαι. ἀλλ’ ὅτ’ ἀεξομένη πλήσῃ μυχὸν,
ἔνδον ἐοῦσα καρκινάς, οὐκέτι κεῖνον ἔχει δόμον, ἀλλὰ
λιποῦσα δίζεται εὐρύτερον κόχλου κύτος ἀμφιβαλέσθαι. πολλάκι
δὲ γλαφυρῆς κύμβης πέρι καρκινάδεσσιν ἀλκὴ καὶ μέγα νεῖκος
ἐγείρεται, ἐκ δ’ ἐλάσασα κρείττων χειροτέρην δόμον ἄρμενον
ἀμφέθετ’ αὐτή. ἔστι δέ τις γλαφυρῷ κεκαλυμμένος ὀστράκῳ
ἰχθύς, μορφὴν πουλυπόδεσσιν ἀλίγκιος, ὃν καλέουσι ναυτίλον,
οἰκείῃσιν ἐπικλέα ναυτιλίῃσι· ναίει μὲν ψαμάθοις, ἀνὰ δ’
ἔρχεται ἄκρον ἐς ὕδωρ πρηνής, ὄφρα κε μή μιν ἐνιπλήσειε
θάλασσα· ἀλλ’ ὅτ’ ἀναπλώσῃ ῥοθίων ὕπερ Ἀμφιτρίτης, αἶψα
μεταστρεφθεὶς ναυτίλλεται, ὥστ’ ἀκάτοιο ἴδρις ἀνήρ· δοιοὺς
μὲν ἄνω πόδας ὥστε κάλωας ἀντανύει, μέσσος δὲ διαρρέει
ἠΰτε λαῖφος λεπτὸς ὑμήν, ἀνέμῳ τε τιταίνεται· αὐτὰρ
ἔνερθε δοιοὶ ἁλὸς ψαύοντες, ἐοικότες οἰήκεσσι, πομποί τ’
ἰθύνουσι δόμον καὶ νῆα καὶ ἰχθύν. ἀλλ’ ὅτε ταρβήσῃ
σχεδόθεν κακόν, οὐκέτ’ ἀήταις φεύγει ἐπιτρέψας, σὺν δ’
ἔσπασε πάντα χαλινά, ἱστία τ’ οἴηκάς τε, τὸ δ’ ἀθρόον
ἔνδον ἔδεκτο κῦμα βαρυνόμενός τε καθέλκεται ὕδατος ὁρμῇ.
ὦ πόποι, ὃς πρώτιστος ὄχους ἁλὸς εὕρατο νῆας, εἴτ’
οὖν ἀθανάτων τις ἐπεφράσατ’ εἴτε τις ἀνὴρ τολμήεις
πρώτιστος ἐπεύξατο κῦμα περῆσαι, ἦ που κεῖνον ἰδὼν πλόον
ἰχθύος εἴκελον ἔργον δουροπαγὲς τόρνωσε, τὰ μὲν πνοιῇσι
πετάσσας ἐκ προτόνων, τὰ δ’ ὄπισθε χαλινωτήρια νηῶν. κήτεα δ’
ὀβριμόγυια, πελώρια, θαύματα πόντου, ἀλκῇ ἀμαιμακέτῳ
βεβριθότα, δεῖμα μὲν ὅσσοις εἰσιδέειν, αἰεὶ δ’ ὀλοῇ
κεκορυθμένα λύσσῃ, πολλὰ μὲν εὐρυπόροισιν ἐνιστρέφεται
πελάγεσσιν, ἔνθα Ποσειδάωνος ἀτέκμαρτοι περιωπαί, παῦρα δὲ
ῥηγμίνων σχεδὸν ἔρχεται, ὅσσα φέρουσιν ἠϊόνες βαρύθοντα
καὶ οὐκ ἀπολείπεται ἅλμης· τῶν ἦτοι κρυερός τε λέων
βλοσυρή τε ζύγαινα πορδάλιές τ’ ὀλοαὶ καὶ φύσαλοι
αἰθυκτῆρες· ἐν δὲ μέλαν θύννων ζαμενές γένος, ἐν δὲ δαφοινὴ
πρῆστις ἀταρτηρῆς τε δυσαντέα χάσματα λάμνης, μάλθη τ’ οὐ
μαλακῇσιν ἐπώνυμος ἀδρανίῃσι, κριοί τ’ ἀργαλέοι καὶ
ἀπαίσιον ἄχθος ὑαίνης καὶ κύνες ἁρπακτῆρες ἀναιδέες· ἐν
δὲ κύνεσσι τριχθαδίη γενεή· τὸ μὲν ἄγριον ἐν πελάγεσσι
κήτεσι λευγαλέοις ἐναρίθμιον· ἄλλα δὲ φῦλα διπλόα
καρτίστοισι μετ’ ἰχθύσι δινεύονται πηλοῖς ἐν βαθέεσσι· τὸ μὲν
κέντροισι κελαινοῖς κεντρίναι αὐδώωνται ἐπώνυμοι· ἄλλο δ’
ὁμαρτῇ κλείονται γαλεοί· γαλεῶν δ’ ἑτερότροπα φῦλα σκύμνοι
καὶ λεῖοι καἰ ἀκανθίαι· ἐν δ’ ἄρα τοῖσι ῥῖναι ἀλωπεκίαι
καὶ ποικίλοι· εἴκελα δ’ ἔργα πᾶσιν ὁμοῦ φορβή τε σύν
ἀλλήλοις τε νέμονται. δελφῖνες δ’ ἀκταῖς τε πολυρραθάγοισι
γάνυνται καὶ πελάγη ναίουσι, καὶ οὔποθι νόσφι θάλασσα
δελφίνων· περὶ γάρ σφε Ποσειδάων ἀγαπάζει· οὕνεκά οἱ κούρην
κυανώπιδα Νηρηΐνην μαιομένῳ φεύγουσαν ἑὸν λέχος Ἀμφιτρίτην
φρασσάμενοι δελφῖνες ἐν Ὠκεανοῖο δόμοισι κευθομένην ἤγγειλαν·
ὁ δ’ αὐτίκα κυανοχαίτης παρθένον ἐξήρπαξεν ἀναινομένην τε
δάμασσε. καὶ τὴν μὲν παράκοιτιν, ἁλὸς βασίλειαν, ἔθηκε,
ἀγγελίης δ’ ᾔνησεν ἐνηέας οὓς θεράποντας, κλήρῳ δ’ ἐν
σφετέρῳ περιώσιον ὤπασε τιμήν. ἔστι δ’ ἀμειλίκτοις ἐνὶ
κήτεσιν ἅσσα καὶ ἅλμης ἐκτὸς ἐπὶ τραφερῆς φυσίζοον
ἔρχεται οὖδας· δηρὸν δ’ ἠϊόνεσσι καὶ ἀγχιάλοισιν ἀρούραις
μίσγοντ’ ἐγχέλυές τε καὶ ἀσπισδόεσσα χελώνη καστορίδες τ’
ὀλοαὶ δυσπενθέες, αἵ τ’ ἀλεγεινήν ὄσσαν ἐπὶ κροκάλῃσιν
ἀπαίσιον ὠρύονται ἀνδράσιν· ὃς δέ κε γῆρυν ἐν οὔασιν
ἀλγινόεσσαν δέξηται στυγερῆς τ’ ἐνοπῆς κωκυτὸν ἀκούσῃ, οὐ
τηλοῦ θανάτοιο τάχ’ ἔσσεται, ἀλλά οἱ ἄτην καὶ μόρον
αἰνοτάτη κείνη μαντεύεται αὐδή. ναὶ μὴν καὶ φάλαιναν
ἀναιδέα φασὶ θαλάσσης ἐκβαίνειν χέρσονδε καὶ ἠελίοιο
θέρεσθαι. φῶκαι δ’ ἐννύχιαι μέν ἀεὶ λείπουσι θάλασσαν,
πολλάκι δ’ ἠμάτιαι πέτραις ἐνὶ καὶ ψαμάθοισιν εὔκηλοι
μίμνουσι καὶ ἔξαλον ὕπνον ἔχουσι. Ζεῦ πάτερ, ἐς δὲ σὲ
πάντα καὶ ἐκ σέθεν ἐρρίζωνται· εἴτ’ οὖν αἰθέρος οἶκον
ὑπέρτατον εἵτ’ ἄρα πάντῃ ναιετάεις· θνητῷ γὰρ ἀμήχανον
ἐξονομῆναι. οἵῃ σὺν φιλότητι διακρίνας ἐκέδασσας αἰθέρα τ’
αἰγλήεντα καὶ ἠέρα καὶ χυτόν ὕδωρ καὶ χθόνα παμμήτειραν,
ἀπ’ ἀλλήλων μὲν ἕκαστα, πάντα δ’ ἐν ἀλλήλοισιν ὁμοφροσύνης
ὑπὸ δεσμῷ ἀρρήκτῳ συνέδησας, ἀναγκαίῃ δ’ ἐπέρεισας
ἀστεμφῆ πάγκοινον ὑπό ζυγόν· οὔτε γὰρ αἰθὴρ ἠέρος οὔτ’
ἀήρ ἄτερ ὕδατος, οὐδὲ μὲν ὕδωρ γαίης νόσφι τέτυκται, ἐν
ἀλλήλοις δὲ φύονται, πάντα δ’ ὁδὸν μίαν εἶσι, μίαν δ’
ἀνελίσσετ’ ἀμοιβήν. τοὔνεκα καὶ ξυνῇσιν ὁμηρεύουσι
γενέθλαις ἀμφιβίων· καὶ τοὶ μὲν ἀναστείχουσ’ ἐπὶ γαῖαν
ποντόθεν, ἄλλοι δ’ αὖτε κατ’ ἠέρος Ἀμφιτρίτῃ μίσγονται,
κοῦφοί τε λάροι στονόεντά τε φῦλα ἁλκυόνων κρατεροί θ’
ἁλιαίετοι ἁρπακτῆρες ἄλλα θ’ ὅσ’ ἰχθυάᾳ διερῆς τ’
ἐπιβάλλεται ἄγρης. ἠέρα δ’ αὖ τέμνουσι καὶ εἰνάλιοί περ
ἐόντες τευθίδες ἱρήκων τε γένος βυθίη τε χελιδών· οἱ δ’ ὅτε
ταρβήσωσιν ὑπέρτερον ἐγγύθεν ἰχθύν, ἐξ ἁλὸς ἀνθρώσκουσι
καὶ ἠέριοι ποτέονται. ἀλλ’ αἱ μὲν καὶ τῆλε καὶ ὑψόθι
ταρσὸν ἱεῖσι τευθίδες· ἧτε κεν ὄρνιν ὀΐσσεαι οὐδὲ μὲν
ἰχθὺν εἰσοράαν, ἀγεληδὸν ὅθ’ ὁρμήσωσι πέτεσθαι· αἱ δ’
ἄρα τῶν ὑπένερθε χελιδόνες οἶμον ἔχουσι· ἵρηκες δ’ αὐτῆς
ἅλμης σχεδὸν ἠερέθονται, ἄκρον ἐπιψαύοντες ἁλὸς πόρον,
ὅσσον ἰδέσθαι ἄμφω νηχομένοισι καὶ ἱπταμένοισιν ὁμοῖοι.
αἵδε μὲν ὥστε πόληες ἐν ἰχθύσιν, οἵδε θ’ ὅμιλοι
κεκριμένοι γεγάασιν ἁλιπλάγκτοιο γενέθλης. τῶν δ’ οἱ μὲν μὲν
πλάζονται ἀολλέες, αἰόλα φῦλα, πώεσιν ἤ στρατιῇσιν
ἐοικότες, οἵ τ’ ἀγελαῖοι κέκληνται· τοὶ δ’ αὖτε κατὰ
στίχας· οἱ δὲ λόχοισιν εἴκελοι ἢ δεκάδεσσιν· ὁ δ’ ἔρχεται
οἶος ἀπ’ ἄλλων μουναδὸν ὁρμηθείς· περόωσι δὲ δίζυγες
ἄλλοι· οἱ δ’ αὐτοῦ θαλάμῃσιν ἐν οἰκείῃσι μένουσι. χείματι
μὲν δὴ πάντες ἀελλάων στροφάλιγγας σμερδαλέας αὐτοῦ τε
δυσηχέος οἴδματα πόντου ἔξοχα δειμαίνουσιν· ἐπεὶ περιώσιον
ἄλλων ἰχθυόεντα γένεθλα φίλην πέφρικε θάλασσαν μαινομένην·
τότε δ’ οἱ μὲν ἀμησάμενοι πτερύγεσσι ψάμμον ὑποπτήσσουσιν
ἀνάλκιδες· οἱ δ’ ὑπὸ πάτραις εἰλόμενοι δύνουσιν ἀολλέες·
οἱ δὲ βάθιστα ἐς πελάγη φεύγουσι κάτω μυχάτην ὑπὸ βύσσαν·
κεῖνα γὰρ οὔτε λίην προκυλίνδεται οὔθ’ ὑπ’ ἀήταις
πρυμνόθεν εἱλεῖται, διὰ δ’ ἔσσυται οὔτις ἄελλα ῥίζαν
ἁλὸς νεάτην· μέγα δέ σφισι βένθος ἐρύκει ῥιγεδανὰς ὀδύνας
καὶ ἀπηνέα χείματος ὁρμήν. ἀλλ’ ὁπότ’ ἀνθεμόεσσαι ἐπὶ
χθονὸς εἴαρος ὧραι πορφύρεον γελάσωσιν, ἀναπνεύσῃ δὲ
θάλασσα χείματος εὐδιόωσα γαληναίη τε γένηται ἤπια
κυμαίνουσα, τότ’ ἰχθύες ἄλλοθεν ἄλλοι πανσυδίῃ φοιτῶσι
γεγηθότες ἐγγύθι γαίης. ὡς δὲ πολυρραίσταο νέφος πολέμοιο
φυγοῦσα ὀλβίη ἀθανάτοισι φίλη πόλις, ἥν ῥά τε δηρὸν
δυσμενέων πάγχαλκος ἐπεπλήμμυρε θύελλα, ὀψὲ δ’ ἀπολλήξασα
καὶ ἀμπνεύσασα μόθοιο ἀσπασίως γάνυταί τε καὶ εἰρήνης
καμάτοισι τέρπεται ἁρπαλέοισι καὶ εὔδιος εἰλαπινάζει,
ἀνδρῶν τε πλήθουσα χοροιτυπίης τε γυναικῶν· ὣς οἱ λευγαλέους
τε πόνους καὶ φρῖκα θαλάσσης ἀσπασίως προφυγόντες, ὑπεὶρ
ἅλα καγχαλόωντες, θρώσκοντες θύνουσι χοροιτυπέουσιν ὁμοῖοι.
εἴαρι δὲ γλυκὺς οἶστρος ἀναγκαίης Ἀφροδίτης καὶ γάμοι
ἡβώωσι καὶ ἀλλήλων φιλότητες πᾶσιν, ὅσοι γαῖάν τε
φερέσβιον οἵ τ’ ἀνὰ κόλπους ἠέρος οἵ τ’ ἀνὰ πόντον
ἐριβρύχην δονέονται. εἴαρι δὲ πλεῖστον νεπόδων γένος
Εἰλείθυιαι ὠοφόρων παύουσι βαρυνομένων ὠδίνων. αἱ μὲν γὰρ
γενεῆς κεχρημέναι ἠδὲ τόκοιο θήλεες ἐν ψαμάθοισιν
ἀποθλίβουσιν ἀραιὰς γαστέρας· οὐ γὰρ ῥεῖα διΐσταται, ἀλλ’
ἐνέχονται ὠὰ μετ’ ἀλλήλοισιν ἀρηρότα νηδύος εἴσω, φύρδην
συμπεφυῶτα· τὰ δ’ ἀθρόα πῶς κε τέκοιεν; στεινόμεναι δ’
ὀδύνῃσι μόγις κρίνουσι γενέθλην. ὡς οὐ ῥηϊδίην γενεὴν
οὐδ’ ἰχθύσι Μοῖραι ὤπασαν, οὐδ’ ἄρα μοῦνον ἐπιχθονίῃσι
γυναιξὶν ἄλγεα, πάντῃ δ’ εἰσὶν ἐπαχθέες Εἰλείθυιαι.
ἄρσενες αὖτ’ ἄλλοι μὲν ἐπ’ ἰχθύσι κῆρας ἄγοντες
δαιτυμόνες ῥηγμῖσιν ἐπειγόμενοι πελάουσιν· ἄλλοι δ’ αὖ
μετόπισθε διωκόμενοι προθέουσι θηλυτέραις ἀγέλῃσιν, ἐπεὶ
φιλότητος ἔρωτι ἑλκόμεναι σπεύδουσι μετ’ ἄρσενας ἀσχέτῳ
ὁρμῇ. ἔνθ’ οἱ μὲν σφετέρας ἐπὶ γαστέρας ἀλλήλοισι
τριβόμενοι θορὸν ὑγρὸν ἀπορραίνουσιν ὄπισθεν, αἱ δ’ οἴστρῳ
μεμαυῖαι ἐπαΐγδην στομάτεσσι κάπτουσιν· τοίῳ δὲ γάμῳ
πλήθουσι γόνοιο. πλεῖστος μὲν νόμος οὗτος ἐν ἰχθύσιν· οἱ
δὲ καὶ εὐνὰς καὶ θαλάμους ἀλόχους τε διακριδὸν ἀμφὶς
ἔχουσι ζευξάμενοι· πολλὴ γὰρ ἐν ἰχθύσιν ἔστ’ Ἀφροδίτη
οἶστρός τε Ζῆλός τε, βαρὺς θεός, ὅσσα τε τίκτει θερμὸς
Ἔρως, ὅτε λάβρον ἐνὶ φρεσὶ κῶμον ὀρίνει. πολλοὶ δ’
ἀλλήλοισι διασταδὸν εἵνεκεν εὐνῆς μάρνανται, μνηστῆρσιν
ἐοικότες, οἵ περὶ νύμφην πολλοὶ ἀγειρόμενοι καὶ ὁμοίϊοι
ἀντιφέρονται ὄλβῳ τ’ ἀγλαΐῃ τε· τὰ δ’ ἰχθύσιν οὐ
παρέασιν, ἀλλ’ ἀλκὴ γένυές τε καὶ ἔνδοθι κάρχαρον ἕρκος,
τοῖσιν ἀεθλεύουσι καὶ ἐς γάμον ὁπλίζονται· τοῖσι δ’ ὅ κεν
προβάληται, ὁμοῦ γάμον εὕρατο νίκῃ. καὶ τοὶ μὲν πλεόνεσσιν
ὁμευναίαις ἀλόχοισι τέρπονται, σάργων τε γένος καὶ κόσσυφος
αἴθων· τοὶ δὲ μίαν στέργουσι καὶ ἀμφιέπουσιν ἄκοιτιν,
κάνθαροι αἰτναῖοί τε, καὶ οὐ πλεόνεσσι γάνυνται. ἀλλ’ οὐκ
ἐγχελύεσσιν ὁμοίϊον οὔτε χελώναις οὔτ’ οὖν πουλυπόδεσσι
γάμου τέλος οὔτε κελαινῇ μυραίνῃ, λεχέων δὲ παράτροπον
αἶσαν ἔχουσιν· αἱ μὲν γὰρ σπειρηδὸν ἐν ἀλλήλῃσι χυθεῖσαι
ἐγχέλυες δέμας ὑγρὸν ἀναστρωφῶσι θαμειαὶ πλεγνύμεναι, τάων
δὲ κατείβεται εἴκελος ἀφρῷ ἰχώρ, ἐν ψαμάθοις τε
καλύπτεται· ἡ δέ μιν ἰλὺς δεξαμένη κυέει τε καὶ ἐγχελύων
τέκεν ὁλκούς. τοίη καὶ γόγγροισιν ὀλισθηροῖσι γενέθλη. αἱ
δὲ μέγα τρομέουσι καὶ ἐχθαίρουσι χελῶναι ὃν γάμον· οὐ γὰρ
τῇσιν ἐφίμερος οἷα καὶ ἄλλοις τερπωλὴ λεχέων, πολὺ δὲ
πλέον ἄλγος ἔχουσι· σκληρὸν γὰρ μάλα κέντρον ἐν ἄρσεσιν
εἰς Ἀφροδίτην, ὀστέον οὐκ ἐπιεικτόν, ἀτερπέϊ θήγεται
εὐνῇ. τοὔνεκα μάρνανταί τε παλιγνάμπτοισί τ’ ὀδοῦσιν
ἀλλήλους δάπτουσιν, ὅτε σχεδὸν ἀντιάσωσιν, αἱ μὲν
ἀλευόμεναι τρηχὺν γάμον, οἱ δ’ ἀεκουσῶν εὐνῆς ἱμείροντες
ἑκούσιοι, εἰσόκεν ἀλκῇ νικήσας ζεύξῃ μιν ἀναγκαίῃ
φιλότητι, ἠΰτε ληϊδίην, πολέμου γέρας. εἴκελα δ’ εὐνῆς
ἔργα κυσὶ χθονίοισι καὶ εἰναλίῃσι χελώναις· εἴκελα καὶ
φώκῃσιν· ἐπεὶ μάλα δηρὸν ἕκαστοι ἐξόπιθεν συνέχονται,
ἀρηρότες ἠΰτε δεσμῷ. πουλύποδος δ’ ὀλοοί τε γάμοι καὶ
πικρὸς ὄλεθρος συμφέρεται, ξυνὸν δὲ τέλος θανάτοιο καὶ
εὐνῆς· οὐ γὰρ πρὶν φιλότητος ἀπίσχεται οὐδ’ ἀπολήγει, πρίν
μιν ἀπὸ μελέων προλίπῃ σθένος ἀδρανέοντα, αὐτὸς δ’ ἐν
ψαμάθοισι πεσὼν ἀμενηνὸς ὄληται· πάντες γάρ μιν ἔδουσιν,
ὅσοι σχεδὸν ἀντιάσωσι, καρκινάδες δειλαὶ καὶ καρκίνοι ἠδὲ
καὶ ἄλλοι ἰχθύες, οὓς πάρος αὐτὸς ἐδαίνυτο ῥεῖα
μεθέρπων· τοῖς ὑπὸ καὶ ζωός περ ἐὼν ἔτι κείμενος αὔτως,
οὐδὲν ἀμυνόμενος, δαιτρεύεται, ὄφρα θάνῃσι. τοίῳ δυστερπεῖ
φιλοτησίῳ ὄλλυτ’ ὀλέθρῳ. ὣς δ’ αὔτως καὶ θῆλυς ὑπ’
ὠδίνων μογέουσα ὄλλυται· οὐ γὰρ τῇσιν ἀποκριδὸν οἷα καὶ
ἄλλοις ὠὰ διαθρώσκουσιν, ἀρηρότα δ’ ἀλλήλοισι βοτρυδὸν
στεινοῖο μόγις διανίσσεται αὐλοῦ. τοὔνεκα καὶ λυκάβαντος
ὑπέρτερον οὔποτε μέτρον πουλύποδες ζώουσιν· ἀποφθινύθουσι
γὰρ αἰεὶ αἰνοτάτοισι γάμοισι καὶ αἰνοτάτοισι τόκοισιν.
ἀμφὶ δὲ μυραίνης φάτις ἔρχεται οὐκ ἀΐδηλος, ὥς μιν ὄφις
γαμέει τε καὶ ἐξ ἁλὸς ἔρχεται αὐτὴ πρόφρων, ἱμείρουσα παρ’
ἱμείροντα γάμοιο. ἤτοι ὁ μὲν φλογέῃ τεθοωμένος ἔνδοθι
λύσσῃ μαίνεται εἰς φιλότητα καὶ ἐγγύθι σύρεται ἀκτῆς
πικρὸς ἔχις· τάχα δὲ γλαφυρὴν ἐσκέψατο πέτρην, τῇ δ’ ἔνι
λοίγιον ἰὸν ἀπήμεσε, πάντα δ’ ὀδόντων ἔπτυσε πευκεδανόν,
ζαμενῆ χόλον, ὄλβον ὀλέθρου, ὄφρα γάμῳ πρηΰς τε καὶ
εὔδιος ἀντιάσειε. στὰς δ’ ἄρ’ ἐπὶ ῥηγμῖνος ἑὸν νόμον
ἐρροίζησε κικλήσκων φιλότητα· θοῶς δ’ ἐσάκουσε κελαινὴ
ἰϋγὴν μύραινα καὶ ἔσσυτο θᾶσσον ὀϊστοῦ. ἡ μὲν ἄρ’ ἐκ
πόντοιο τιταίνεται, αὐτὰρ ὁ πόντου ἐκ γαίης πολιοῖσιν
ἐπεμβαίνει ῥοθίοισιν· ἄμφω δ’ ἀλλήλοισιν ὁμιλῆσαι μεμαῶτε
συμπεσέτην, ἔχιος δὲ κάρη κατέδεκτο χανοῦσα νύμφη φυσιόωσα·
γάμῳ δ’ ἐπιγηθήσαντες ἡ μὲν ἁλὸς πάλιν εἶσι μετ’ ἤθεα,
τὸν δ’ ἐπὶ χέρσον ὁλκὸς ἄγει, κρυερὸν δὲ πάλιν μεταχεύεται
ἰὸν λάπτων, ὃν πάρος ἧκε καὶ ἐξήφυσσεν ὀδόντων. ἢν δ’
ἄρα μή τι κίχῃ κεῖνον χόλον, ὅνπερ ὁδίτης, ἀτρεκέως
ἐσιδών μιν, ἀπέκλυσεν ὕδατι λάβρῳ, αὐτὰρ ὅ γ’ ἀσχαλόων
ῥίπτει δέμας, εἰσόκε μοῖραν λευγαλέοιο λάβῃσιν ἀνωϊστου
θανάτοιο, αἰδόμενος, ὅτ’ ἄναλκις ὅπλων γένεθ’ οἷς
ἐπεποίθει, ἔμμεν’ ὄφις, πέτρῃ δὲ συνώλεσε καὶ δέμας ἰῷ.
δελφῖνες δ’ ἄνδρεσσιν ὁμῶς γάμον ἐντύνονται μήδεά τ’
ἀνδρομέοισι πανείκελα καρτύνονται· οὐδ’ αἰεὶ προφανὴς πόρος
ἄρσενος, ἀλλά οἱ εἴσω κέκρυπται, λεχέων δὲ κατὰ χρέος
ἕλκεται ἔξω. τοῖαι μὲν φιλότητες ἐν ἰχθύσιν ἠδὲ καὶ
εὐναί. ἄλλος δ’ ἀλλοίῃ λεχέων ἱμείρεται ὥρῃ, καὶ γενεὴν
προφέρει· τοῖς μὲν θέρος, οἷσι δὲ χεῖμα, τοῖς δ’ ἔαρ ἢ
φθινύθουσα τόκον προὔφηνεν ὀπώρη. καὶ τοὶ μὲν λυκάβαντι
μίαν μογέουσι γενέθλην οἱ πλεῖστοι, λάβραξ δὲ δὶς ἄχθεται
Εἰλειθυίαις· τρίγλαι δὲ τριγόνοισιν ἐπώνυμοί εἰσι γονῇσι·
σκορπίος αὖ τετόρεσσι φέρει βέλος ὠδίνεσσι· πέντε δὲ
κυπρίνοισι γοναὶ μούνοισιν ἔασιν· οἴου δ’ οὔποτέ φασι γένος
φράσσασθαι ὀνίσκου, ἀλλ’ ἔτι τοῦτ’ ἀΐδηλον ἐν ἀνθρώποισι
τέτυκται. Εὖτ’ ἂν δ’ εἰαρινοῖο περιπλήθωσι γόνοιο ἰχθύες
ὠοτόκοι, τοὶ μὲν κατὰ χῶρον ἕκαστοι εὔκηλοι μίμνουσιν ἐνὶ
σφετέροισι δόμοισι· πολλοὶ δ’ ἀγρόμενοι ξυνὴν ὁδὸν ὁρμώωνται
Εὔξεινον μετὰ πόντον, ἵν’ αὐτόθι τέκνα τέκωνται. κεῖνος
γὰρ πάσης γλυκερώτερος Ἀμφιτρίτης κόλπος, ἀπειρεσίοισι καὶ
εὐΰδροις ποταμοῖσιν ἀρδόμενος, μαλακαὶ δὲ πολυψάμαθοί τ’
ἐπιωγαί· ἐν δέ οἱ εὐφυέες τε νομαὶ καὶ ἀκύμονες ἀκταὶ
πέτραι τε γλαφυραὶ καὶ χηραμοὶ ἰλυόεντες ἄκραι τε σκιεραὶ
καὶ ὅσ’ ἰχθύσι φίλτατ’ ἔασιν· ἐν δέ οἱ οὔτε τι κῆτος
ἀνάρσιον οὔτε τι πῆμα ἐντρέφεται νεπόδεσσιν ὀλέθριον οὐδὲ
μὲν ὅσσοι δυσμενέες γεγάασιν ἐπ’ ἰχθύσι βαιοτέροισιν ὁλκοὶ
πουλυπόδων οὐδ’ ἀστακοὶ οὐδὲ πάγουροι· παῦροι μὲν δελφῖνες,
ἀκιδνότεροι δὲ καὶ αὐτοὶ κητείης γενεῆς καὶ ἀκήδεες
ἐννεμέθονται. τοὔνεκεν ἰχθύσι κεῖνο πέλει κεχαρισμένον ὕδωρ
ἐκπάγλως καὶ πολλὸν ἐπισπεύδουσι νέεσθαι. στέλλονται δ’ ἅμα
πάντες ὁμιλαδόν, ἄλλοθεν ἄλλος εἰς ἕν ἀγειρόμενοι, μία
δέ σφισι πᾶσι κέλευθος πομπή τε ῥιπή τε καὶ αὖ παλινόστιμος
ὁρμή. Θρηΐκιον δ’ ἀνύουσι Βοὸς Πόρον αἰολόφυλοι ἑσμοὶ
Βεβρυκίην τε παρὲξ ἅλα καὶ στόμα Πόντου στεινὸν ἀμειβόμενοι
δολιχὸν δρόμον Ἀμφιτρίτης. ὡς δ’ ὅτ’ ἀπ’ Αἰθιόπων τε καὶ
Αἰγύπτοιο ῥοάων ὑψιπετὴς γεράνων χορὸς ἔρχεται ἠεροφώνων,
Ἄτλαντος νιφόεντα πάγον καὶ χεῖμα φυγοῦσαι Πυγμαίων τ’
ὀλιγοδρανέων ἀμενηνὰ γένεθλα· τῇσι δ’ ἄρ’ ἱπταμένῃσι κατὰ
στίχας εὐρέες ἑσμοὶ ἠέρα τε σκιάουσι καὶ ἄλλυτον ὄγμον
ἔχουσιν· ὣς τότε μυριόφυλοι ἁλὸς τέμνουσι φάλαγγες
Εὔξεινον μέγα κῦμα· περιπλήθει δὲ θάλασσα πυκνὸν
ὑποφρίσσουσα λατυσσομένη πτερύγεσσιν, εἰσόκ’ ἐπειγόμενοι
δολιχὸν στόλον ἀμπαύσωσι καὶ τόκον. ἀλλ’ ὅτε μέτρα
παραστείχῃσιν ὀπώρης, νόστου μιμνήσκονται, ἐπεὶ κρυερώτερον
ἄλλων χεῖμα κατασπέρχει κείνην ἅλα δινήεσσαν· οὐ γὰρ
τηλεβαθής, ῥέα δὲ στυφελίζετ’ ἀήταις, οἵ μιν ἐπιρρήσσουσιν
ὑπερφίαλοί τ’ ὀλοοί τε. τοὔνεκ’ ἀλυσκάζοντες Ἀμαζονίης
ἀπὸ λίμνης αὖτις ὁμοῦ τεκέεσσιν ὑποτροπάδην φορέονται,
κίδνανται δ’ ἀνὰ πόντον, ὅπῃ θρέψονται ἕκαστοι. ἀλλ’ ὅσα
μὲν μαλάκεια φατίζεται, οἷσί τ’ ἀναίμων ἐστὶ φυὴ μελέων
καὶ ἀνόστεος, ὅσσα τε φῦλα ἢ λεπίσιν πυκινῇσι καλύπτεται,
ἢ φολίδεσσι φρακτά, τὰ δ’ ὠοφόροισιν ὁμῶς ὠδῖσι μέλονται·
ἐκ δὲ κυνὸς λάβροιο καὶ αἰετοῦ ὅσσα τε φῦλα κλῄζονται
σελάχεια καὶ ἰχθυνόμων βασιλήων δελφίνων φώκης τε βοώπιδος
αὐτίκα παῖδες ἐκ γενετῆς ἀνέχουσιν ἐοικότες οἷσι τοκεῦσιν.
οἱ δ’ ἦ τοι πάντες μέν, ὅσοι ναίουσι θάλασσαν ζωοτόκοι,
φιλέουσι καὶ ἀμφιέπουσι γενέθλην, δελφίνων δ’ οὔπω τι
θεώτερον ἄλλο τέτυκται· ὡς ἐτεὸν καὶ φῶτες ἔσαν πάρος
ἠδὲ πόληας ναῖον ὁμοῦ μερόπεσσι, Διωνύσοιο δὲ βουλῇ πόντον
ὑπημείψαντο καὶ ἰχθύας ἀμφεβάλοντο γυίοις· ἀλλ’ ἄρα θυμὸς
ἐναίσιμος εἰσέτι φωτῶν ῥύεται ἀνδρομέην ἠμὲν φρόνιν ἠδὲ
καὶ ἔργα. εὖτε γὰρ ὠδίνων δίδυμον γένος ἐς φάος ἔλθῃ,
αὐτίχ’ ὁμοῦ τ’ ἐγένοντο περὶ σφετέρην τε τεκοῦσαν νηχόμενοι
σκαίρουσι καὶ ἐνδύνουσιν ὀδόντων εἴσω καὶ μητρῷον ὑπὸ
στόμα δηθύνουσιν· ἡ δὲ φιλοφροσύνῃσιν ἀνίσχεται ἀμφί τε
παισὶ στρωφᾶται γανόωσα καὶ ἔξοχα καγχαλόωσα. μαζὸν δ’
ἀμφοτέροισι παρίσχεται, οἶον ἑκάστῳ, θήσασθαι γάλα λαρόν·
ἐπεί ῥά οἱ ὤπασε δαίμων καὶ γάλα καὶ μαζῶν ἰκέλην φύσιν
οἷα γυναικῶν. τόφρα μὲν οὖν τοίῃσι τιθηνείῃσι μέμηλεν·
ἀλλ’ ὅτε κουρίζωσιν ἑὸν σθένος, αὐτίκα τοῖσι μήτηρ
ἡγήτειρα κατέρχεται εἰς ὁδὸν ἄγρης ἱεμένοις θήρην τε
διδάσκεται ἰχθυόεσσαν, οὐδὲ πάρος τεκέων ἑκὰς ἵσταται οὐδ’
ἀπολείπει, πρίν γ’ ὅταν ἡβήσωσι τελεσφόρα γυῖα καὶ ἀλκήν,
ἀλλ’ αἰεὶ ῥυτῆρες ἐπίσκοποι ἐγγὺς ἕπονται. οἷον δὴ τότε
θαῦμα μετὰ φρεσὶ θηήσαιο τερπωλήν τ’ ἐρόεσσαν, ὅτε πλώων
ἐσίδηαι αὔρῃ ἐν εὐκραεῖ δεδοκημένος ἠὲ γαλήνῃ δελφίνων
ἀγέλας εὐειδέας, ἵμερον ἅλμης· οἱ μὲν γὰρ προπάροιθεν
ἀολλέες ἠΰτε κοῦροι ἠΐθεοι στείχουσι, νέον γένος, ὥστε
χοροῖο κύκλον ἀμειβόμενοι πολυειδέα ποικιλοδίνην· τοὶ δ’
ὄπιθεν μεγάλοι τε καὶ ἔξοχοι οὐδ’ ἀπάτερθεν ἔρχονται
τεκών, φρουρὸς στρατός, ὥσθ’ ἁπαλοῖσι φερβομένοις ἕσπονται
ἐν εἴαρι ποιμένες ἀμνοῖς. ὡς δ’ ὅτε μουσοπόλων ἔργων ἄπο
παῖδες ἴωσιν ἀθρόοι, οἱ δ’ ἄρ’ ὄπισθεν ἐπίσκοποι ἐγγὺς
ἕπονται αἰδοῦς τε πραπίδων τε νόου τ’ ἐπιτιμητῆρες
πρεσβύτεροι· γῆρας γὰρ ἐναίσιμον ἄνδρα τίθησιν· ὣς ἄρα
καὶ δελφῖνες ἑοῖς παίδεσσι τοκῆες ἕσπονται, μή τί σφιν
ἀνάρσιον ἀντιβολήσῃ. ναὶ μὴν καὶ φώκη κομέει γένος οὔτι
χέρειον· καὶ γὰρ τῇ μαζοί τε καὶ ἐν μαζοῖσι γάλακτος εἰσὶ
ῥοαί· τῇ δ’ οὔτι μετ’ οἴδμασιν ἀλλ’ ἐπὶ χέρσου λύετ’
ἀνερχομένῃ μαστρὸς μάγος, ὥριος ὠδίς· μίμνει δ’ ἤματα
πάντα δυώδεκα σὺν τεκέεσσιν αὐτοῦ ἐνὶ τραφερῇ·
τρισκαιδεκάτῃ δὲ σὺν ἠοῖ σκύμνους ἀγκὰς ἔχουσα νεαλδέας
εἰς ἅλα δύνει, παισὶν ἀγαλλομένη, πάτρην ἅτε σημαίνουσα.
ὡς δὲ γυνὴ ξείνης γαίης ἔπι παῖδα τεκοῦσα ἀσπασίως πάτρην
τε καὶ ὃν δόμον εἰσαφικάνει, παῖδα δ’ ἐν ἀγκοίνῃσι
πανηματίη φορέουσα, δώματα δεικνυμένη, μητρὸς νομόν,
ἀμφαγαπάζει, τερπωλὴν ἀκόρεστον· ὁ δ’ οὐ φρονέων περ ἕκαστα
παπταίνει, μέγαρόν τε καὶ ἤθεα πάντα τοκήων· ὣς ἄρα καὶ
κείνη σφέτερον γένος εἰναλίη θὴρ ἐς πόντον προφέρει καὶ
δείκνυται ἔργα θαλάσσης. δαίμονες, οὐκ ἄρα μοῦνον ἐν
ἀνδράσι τέκνα πέλονται φίλτατα, καὶ φάεος γλυκερώτερα καὶ
βιότοιο, ἀλλὰ καὶ οἰωνοῖσιν ἀμειλίκτοισί τε θηρσὶν ἰχθύσι
τ’ ὠμηστῇσιν ἀμήχανος αὐτοδίδακτος ἐντρέφεται τεκέων δριμὺς
πόθος· ἀμφὶ δὲ παισὶ καὶ θανέειν καὶ πᾶσαν ὀϊζυρὴν
κακότητα πρόφρονες, οὐκ ἀέκοντες, ἀναπλῆσαι μεμάασιν. ἤδη
τις κατ’ ὄρεσφιν ἐριβρύχην ἐνόησε θηρητὴρ τεκέεσσιν
ὑπερβεβαῶτα λέοντα, μαρνάμενον σφετέρης γενεῆς ὕπερ· οὐδ’ ὅ
γε πυκνῆς χερμάδος ἱπταμένης οὐδ αἰγανέης ἀλεγίζει, ἀλλ’
αὔτως ἄτρεστον ἔχει θάρσος τε μένος τε, βαλλόμενος καὶ
ἐρεικόμενος πάσῃσι βολῇσιν· οὐδ’ ὅ γε πρὶν θανέειν
ἀναδύεται, ἀλλ’ ἐπὶ παισὶν ἡμιθανὴς προβέβηκε, μέλει δέ οἱ
οὔτι μόροιο τόσσον, ὅσον μὴ παῖδας ὑπ’ ἀγρευτῆρσιν
ἰδέσθαι ἑρχθέντας θήρειον ὑπ’ αὐτοκμῆτα καλιήν. ἤδη δ’
ἀρτιτόκοιο κυνὸς σκυλακοτρόφῳ εὐνῇ ποιμὴν ἐγχρίμψας, εἰ
καὶ πάρος ἦεν ἑταῖρος, χάσσατο, ταρβήσας μητρὸς χόλον
ὑλακόεντα, οἷον ὑπὲρ τεκέων προφυλάσσεται, οὐδέ τιν’ αἰδῶ
γιγνώσκει, πᾶσιν δὲ πέλει κρυόεσσα πελάσσαι. οἷον δ’
ἑλκομένας περὶ πόρτιας ἀσχαλόωσαι μητέρες οὐκ ἀπάτερθε
γυναικείων στενάχουσι κωκυτῶν, αὐτοὺς δὲ συναλγύνουσι νομῆας.
καὶ μέν τις φήνης ἀδινὸν γόον ἔκλυεν ἀνὴρ ὄρθριον ἀμφὶ
τέκεσσ’, ἢ ἀηδόνος αἰολοφώνου, ἠὲ καὶ εἰαρινῇσι
χελιδόσιν ἐγγὺς ἔκυρσε μυρομέναις ἑά τέκνα, τά τε σφίσι
ληΐσσαντο ἐξ εὐνῆς ἢ φῶτες ἀπηνέες ἠὲ δράκοντες. ἰχθύσι
δ’ αὖ δελφὶς μὲν ἀριστεύει φιλότητι παίδων, ὣς δὲ καὶ
ἄλλοι ἑὸν γένος ἀμφιέπουσι. θαῦμα δ’ ἁλιπλάγκτοιο κυνὸς
τόδε· τῇ γὰρ ἕπονται τέκνα νεοβλαστῆ καί σφιν σάκος ἔπλετο
μήτηρ· ἀλλ’ ὅτε ταρβήσωσι τά τ’ ἄσπετα δείματ’ ἔασιν ἐν
πόντῳ, τότε παῖδας ἔσω λαγόνεσσιν ἔδεκτο αὐτὴν εἰσίθμην,
αὐτὴν ὁδόν, ἔνθεν ὄλισθον γεινόμενοι· τοῖον δὲ πόνον
μογέουσά περ ἔμπης ἀσπασίως τέτληκε, πάλιν δ’ ὑπεχεύατο
παῖδας σπλάγχνοις, ἂψ δ’ ἀνέηκεν, ὅτ’ ἀμπνεύσωσι φόβοιο.
τοίην καὶ ῥίνη τεκέων πορσύνεται ἀλκήν, ἀλλ’ οὐκ εἰς νηδὺν
κείνῃ δύσις, οἷα κύνεσσιν, ἀλλά οἱ ἐν πλευρῇσι διασφάγες
ἀμφοτέρωθεν εἰσὶν ὑπὸ πτερύγων, οἵη γένυς ἰχθύσιν
ἄλλοις, τῇσιν ἀτυζομένων τέκνων φόβον ἀμφικαλύπτει. ἄλλοι
δ’ αὖθ’ ἑὰ τέκνα διὰ στόμα ταρβήσαντα δεξάμενοι ῥύονται
ἅτ’ ἐς δόμον ἠὲ καλιήν· οἷον δὴ καὶ γλαῦκος, ὃς ἔξοχα
τέκν’ ἀγαπάζει πάντων, ὅσσοι ἔασιν ἐν ἰχθύσιν ὠοτοκῆες·
κεῖνος γὰρ μίμνει τε παρήμενος, ὄφρα γένωνται παῖδες
ὑπωάδιοι, καί σφιν παρανήχεται αἰεί· τοὺς δ’ ὅτε κεν
τρομέοντας ἴδῃ κρατερώτερον ἰχθύν, ἀμφιχανὼν κατέδεκτο διὰ
στόμα, μέσφα κε δεῖμα χάσσηται, τότε δ’ αὖτις ἀνέπτυσε
λευκανίηθεν. θύννης δ’ οὔτιν’ ἔγωγ’ ἀθεμίστερον ἔλπομαι
ἰχθὺν οὐδὲ κακοφροσύνῃ προβεβηκότα ναιέμεν ἅλμην· ὠὰ γὰρ
εὖτε τέκῃσι, φύγῃ δ’ ὠδῖνα βαρεῖαν, αὐτὴ γειναμένη
καταδαίνυται ὅσσα κίχῃσι, νηλής, ἥ θ’ ἑὰ τέκνα φυγῆς ἔτι
νηΐδ’ ἐόντα ἐσθίει, οὐδέ μιν οἶκτος ἐσέρχεται οἷο
τόκοιο. ἔστι δ’ ὅσ’ οὔτε γάμοισι φυτεύεται οὔτε γονῇσι
τίκτεται, αὐτοτέλεστα καὶ αὐτόρρεκτα γένεθλα, ὄστρεα δὴ
σύμπαντα, τά γ’ ἰλύϊ τίκτεται αὐτῇ· κείνων δ’ οὔτε τι
θῆλυ πέλει γένος, οὔτ’ ἐπ’ ἀμοιβῆς ἄρσενες, ἀλλ’ ὁμόφυλα
καὶ εἴκελα πάντα τέτυκται. ὣς δὲ καὶ ἠπεδανῆς ἀφύης
ὀλιγηπελὲς ἔθνος οὔτινος ἐκγεγάασιν ἀφ’ αἵματος οὐδὲ
τοκήων· εὖτε γὰρ ἐκ νεφέων Ζηνὸς νόος ὄμβρον ἀφύξῃ
λάβρον ὑπὲρ πόντοιο καὶ ἄσχετον, αὐτίκα πᾶσα μισγομένη
δίνῃσι παλιμπνοίῃσι θάλασσα σίζει τ’ ἀφριάᾳ τε καὶ ἵσταται
οἰδαίνουσα, αἱ δ’ ἐν ἀτεκμάρτοισι καὶ ἀσκέπτοισι γάμοισιν
ἀθρόαι ἔκ τ’ ἐγένοντο καὶ ἔτραφον ἔκ τ’ ἐφάνησαν μυρίαι,
ἀβληχραί, πολιὸν γένος· ἐκ δὲ γενέθλης οὔνομ’ ἐπικλήδην
ἀφρίτιδες αὐδώωνται. ἄλλαι δ’ ἰλυόεντος ὑπὲκ φλοίσβοιο
φύονται· εὖτε γὰρ ἐν δίνῃσι παλιρροίῃς τε θαλάσσης
βράσσηται πάμφυρτος ἀφυσγετὸς ἐξ ἀνέμοιο σπερχομένου, τότε
πᾶσα συνίσταται εἰς ἓν ἰοῦσα ἰλὺς εὐρώεσσα, γαληναίης δὲ
ταθείσης ἐξαυτῆς ψάμαθός τε καὶ ἄσπετα φύρματα πόντου
πύθεται, ἐκ δὲ φύονται ἀθέσφατοι, εἴκελοι εὐλαῖς. οὐ μέν
πού τι τέτυκται ἀκιδνότερον γένος ἄλλο δειλαίης ἀφύης·
νεπόδεσσι δὲ πᾶσιν ἔασι δαῖς ἀγαθή· κεῖναι δὲ δέμας
περιλιχμάζουσιν ἀλλήλων· τό γε δέ σφι βορή βίοτός τε
τέτυκται· κεῖναι δ’ εὖτε θάλασσαν ἀολλήδην ἐφέπωσιν. ἠέ νύ
που πέτρην ἀμφίσκιον ἠὲ θαλάσσης διζόμεναι κευθμῶνας
ὑποβρυχίην τ’ ἀλεωρήν, πᾶσα τότε γλαυκὴ λευκαίνεται
Ἀμφιτρίτη. ὡς δ’ ὁπότ’ εὐρύπεδον σκιάσῃ νιφάδεσσιν ἀλωὴν
ἑσπερίου Ζεφύροιο θοὸν μένος, οὐδέ τι γαίης κυανέης ἰδέειν
ὑποφαίνεται, ἀλλ’ ἄρα πᾶσα ἀργεννὴ χιόνεσσιν ἐπασσυτέραις
κεκάλυπται· ὣς τότ’ ἀπειρεσίῃσι περιπληθὴς ἀγέλῃσι
φαίνεται ἀργινόεσσα Ποσειδάωνος ἀλωή. ὧδε μὲν ἰχθύβοτοί τε
νομαὶ καὶ φῦλα θαλάσσης πλάζονται· τοιῷδε γάμῳ, τοιῇδε
γενέθλῃ τέρπονται· τὰ δέ πού τις ἐπιχθονίοισιν ἅπαντα
ἀθανάτων σήμηνε· τί γὰρ μερόπεσσιν ἀνυστὸν νόσφι θεῶν; οὐδ’
ὅσσον ὑπέκ ποδὸς ἴχνος ἀεῖραι, οὐδ’ ὅσον ἀμπετάσαι
βλεφάρων περιφαέα κύκλα· ἀλλ’ αὐτοὶ κρατέουσι καὶ ἰθύνουσιν
ἕκαστα, τηλόθεν ἐγγὺς ἐόντες· ἀναγκαίη δ’ ἀτίνακτος
πείθεσθαι· τὴν δ’ οὔτι τέλει σθένος οὐδέ τις ἀλκὴ τρηχείαις
γενύεσσιν ὑπερφιάλως ἐρύσαντα ἐκφυγέειν, ἅτε πῶλον
ἀποπτυστῆρα χαλινῶν· ἀλλ’ αἰεὶ μάκαρες πανυπέρτατοι ἡνία
πάντη κλίνουσ’, ᾗ κ’ ἐθέλωσιν, ὁ δ’ ἕσπεται ὅστε σαόφρων,
πρὶν χαλεπῇ μάστιγι καὶ οὐκ ἐθέλων ἐλάηται. κεῖνοι καὶ
τέχνας πολυκερδέας ἀνθρώποισιν δῶκαν ἔχειν καὶ πᾶσαν
ἐπιφροσύνην ἐνέηκαν. ἄλλος δ’ ἀλλοίοισιν ἐπώνυμος ἔπλετο
δαίμων ἔργοις, οἷσιν ἕκαστος ἐπίσκοπον ἤρατο τιμήν. Δηὼ
μὲν ζεύγλης τε βοῶν ἀρότοιό τε γαίης πυρῶν τ’ εὐκάρποιο
φέρει γέρας ἀμητοῖο. δοῦρα δὲ τεκτήνασθαι ἀναστῆσαί τε
μέλαθρα, φάρεά τ’ ἀσκῆσαι μήλων εὐανθέϊ καρπῷ Παλλὰς
ἐπιχθονίους ἐδιδάξατο· δῶρα δ’ Ἄρηος φάσγανα χάλκειοί τε
περὶ μελέεσσι χιτῶνες καὶ κόρυθες καὶ δοῦρα καὶ οἶς
ἐπιτέρπετ’ Ἐνυώ. δῶρα δὲ Μουσάων τε καὶ Ἀπόλλωνος ἀοιδαί.
Ἑρμείης δ’ ἀγορήν τε καὶ ἀλκήεντας ἀέθλους ὤπασεν.
Ἡφαίστῳ δὲ μέλει ῥαιστήριος ἱδρώς. καὶ τάδε τις πόντοιο
νοήματα καὶ τέλος ἄγρης πληθύν θ’ ὑγροπόρων θεὸς ὤπασε
τεκμήρασθαι ἀνδράσιν, ὃς καὶ πρῶτα μεσορραγέας κενεῶνας
γαίης ἀγρομένοισιν ἐνιπλήσας ποταμοῖσι πευκεδανὴν ἀνέχευε
καὶ ἐξέστεψε θάλασσαν, ὀφρύσι καὶ ῥηγμῖσι περίδρομον
ἀμφιπεδήσας, εἴτε μιν εὐρυμέδοντα Ποσειδάωνα καλέσσαι, εἴτ’
ἄρα καὶ Νηρῆα παλαίφατον, εἴτ’ ἄρα Φόρκυν βέλτερον, εἴτε
τιν’ ἄλλον ἁλὸς θεὸν ἰθυντῆρα. ἀλλ’ οἱ μὲν μάλα πάντες,
ὅσοι τ’ Οὔλυμπον ἔχουσι δαίμονες οἵ τε θάλασσαν ὅσοι τ’
ἐΰδωρον ἄρουραν ἠέρα τ’ ἐνναίουσι, πανίλαον ἦτορ ἔχοιεν
σοί τε, μάκαρ σκηπτοῦχε, καὶ ἀγλαόπαιδι γενέθλῃ καὶ λαοῖς
σύμπασι καὶ ἡμετέρῃσιν ἀοιδαῖς. ἰχθύσι δ’ οὔτε δίκη
μεταρίθμιος οὔτε τις αἰδώς, οὐ φιλότης· πάντες γὰρ ἀνάρσιοι
ἀλλήλοισι δυσμενέες πλώουσιν· ὁ δὲ κρατερώτερος αἰεὶ δαίνυτ’
ἀφαυροτέρους, ἄλλῳ δ’ ἐπινήχεται ἄλλος πότμον ἄγων,
ἕτερος δ’ ἑτέρῳ πόρσυνεν ἐδωδήν. οἱ μὲν γὰρ γενύεσσι καὶ
ἠνορέῃ βιόωνται χειροτέρους. τοῖς δ’ ἰὸν ἔχει στόμα· τοῖσι
δ’ ἄκανθαι τύμμασι λευγαλέοισιν ἀμυνέμεναι πεφύασι, πικραί τ’
ὀξεῖαί τε χόλου πυρόεντος ἀκωκαί. ὅσσοις δ’ οὔτε βίην
θεὸς ὤπασεν οὔτε τι κέντρον θήγεται ἐκ μελέων, τοῖς δ’ ἐκ
φρενὸς ὅπλον ἔφυσε βουλὴν κερδαλέην, πολυμήχανον, οἵ τε
δόλοισι πολλάκι καὶ κρατερόν καὶ ὑπέρτερον ὤλεσαν ἰχθύν.
οἷον καὶ νάρκῃ τερενόχροϊ φάρμακον ἀλκῆς ἕσπεται
αὐτοδίδακτον ἐν οἰκείοισι μέλεσσιν. ἡ μὲν γὰρ μαλακή τε
δέμας καὶ πᾶσ’ ἀμενηνὴ νωθής τε βραδυτῆτι βαρύνεται, οὐδέ κε
φαίης νηχομένην ὁράαν· μάλα γὰρ δύσφραστα κέλευθα εἱλεῖται
πολιοῖο δῑ ὕδατος ἑρπύζουσα· ἀλλά οἱ ἐν λαγόνεσσιν
ἀναλκείης δόλος ἀλκή· κερκίδες ἐμπεφύασι παρὰ πλευραῖς
ἑκάτερθεν ἀμφίδυμοι· τῶν εἴ τις ἐπιψαύσειε πελάσσας,
αὐτίκα οἱ μελέων σθένος ἔσβεσεν, ἐν δέ οἱ αἷμα πήγνυται,
οὐδ’ ἔτι γυῖα φέρειν δύνατ’, ἀλλά οἱ ἀλκὴ ἦκα
μαραινομένοιο παρίεται ἄφρονι νάρκῃ. ἡ δ’ εὖ γινώσκουσα
θεοῦ γέρας οἷον ἔδεκτο, ὕπτιον ἀγκλίνασα μένει δέμας ἐν
ψαμάθοισι· κεῖται δ’ ἀστεμφὴς οἵη νέκυς· ὃς δέ κεν ἰχθὺς
ἐγχρίμψῃ λαγόνεσσιν, ὁ μὲν λύτο, κάππεσε δ’ αὕτως ἀδρανίης
βαθὺν ὕπνον, ἀμηχανίῆσι πεδηθείς· ἡ δὲ θοῶς ἀνόρουσε καὶ
οὐ κραιπνή περ ἐοῦσα, γηθοσύνη, ζωόν δὲ κατεσθίει ἶσα
θανόντι. πολλάκι καὶ κατὰ λαῖτμα μετ’ ἰχθύσιν ἀντιάσασα
νηχομένοις κραιπνὴν μὲν ἐπειγομένων σβέσεν ὁρμὴν ἐγγὺς
ἐπιψαύσασα καὶ ἐσσυμένους ἐπέδησεν· ἔσταν δ’ αὐαλέοι καὶ
ἀμήχανοι, οὔτε κελεύθων δύσμοροι οὔτε φυγῆς μεμνημένοι· ἡ
δὲ μένουσα οὐδὲν ἀμυνομένους καταδαίνυται οὐδ’ ἀΐοντας.
οἷον δ’ ὀρφναίοισιν ἐν εἰδώλοισιν ὀνείρων ἀνδρὸς
ἀτυζομένοιο καὶ ἱεμένοιο φέβεσθαι θρώσκει μὲν κραδίη, τὰ δὲ
γούνατα παλλομένοιο ἀστεμφὴς ἅτε δεσμὸς ἐπειγομένοιο
βαρύνει, τοίην γυιοπέδην τεχνάζεται ἰχθύσι νάρκη. Βάτραχος
αὖ νωθὴς μὲν ὁμῶς καὶ μαλθακὸς ἰχθύς, αἴσχιστος δ’
ἰδέειν· στόμα δ’ οἴγεται εὐρὺ μάλιστα· ἀλλ’ ἄρα καὶ τῷ
μῆτις ἀνεύρατο γαστέρι φορβήν. αὐτὸς μὲν πηλοῖο κατ’
εὐρώεντος ἐλυσθεὶς κέκλιται ἀτρεμέων, ὀλίγην δ’ ἀνὰ σάρκα
τιταίνει, ἥ ῥά οἱ ἐκ γένυος νεάτης ὑπένερθε πέφυκε λεπτή
τ’ ἀργεννή τε, κακὴ δέ οἱ ἐστὶν ἀϋτμή· τἠν θαμὰ δινεύει,
δόλον ἰχθύσι βαιοτέροισιν· οἵ ῥά μιν εἰσορόωντες ἐφορμώωσι
λαβέσθαι. αὐτὰρ ὁ τὴν ἂψ αὖτις ἐφέλκεται ἀτρέμας εἴσω,
ἦκα μάλ’ ἀσπαίρουσαν ὑπὸ στόμα, τοὶ δ’ ἐφέπονται οὐδὲν
ὀϊόμενοι κρυπτὸν δόλον, ὄφρα λάθωσι βατράχου εὐρείῃσιν
ἔσω γενύεσσι μιγέντες. ὡς δ’ ὅτε τις κούφοισι πάγην ὄρνισι
τιτύσκων, πυροὺς τοὺς μὲν ἔρηνε δόλου προπάροιθε πυλάων,
ἄλλους δ’ ἔνδον ἔθηκεν, ὑπεστήριξε δὲ τέχνην· τοὺς δὲ
λιλαιομένους ἕλκει πόθος ὀξὺς ἐδωδῆς, εἴσω δὲ προγένοντο,
καὶ οὐκέτι νόστος ἑτοῖμος ἐκδῦναι, δαιτὸς δὲ κακὴν
εὕραντο τελευτήν· ὣς κείνους ἀμενηνὸς ἐπέσπασεν
ἠπεροπεύσας βάτραχος, οὐδ’ ἐνόησαν ἑὸν σπεύδοντες ὄλεθρον.
τοῖα καὶ ἀγκυλόμητιν ἐπέκλυον ἐντύνασθαι κερδώ· ὅτ’
οἰωνῶν ἀγέλην πλήθουσαν ἴδηται, δοχμίη ἀγκλινθεῖσα,
τανυσσαμένη θοὰ κῶλα, ὄμματ’ ἐπιμύει, σὺν δὲ στόμα πάμπαν
ἐρείδει· φαίης κ’ εἰσορόων ἤ μιν βαθὺν ὕπνον ἰαύειν, ἠὲ
καὶ ἀτρεκέως κεῖσθαι νέκυν· ὧδε γὰρ ἄπνους αἰόλα
βουλεύουσα παραβλήδην τετάνυσται· οἱ δέ μιν εἰσορόωντες
ἀολλέες ἰθὺς ἴενται ὄρνιθες, λάχνην δὲ διαψαίρουσι
πόδεσσιν, ἠΰτε κερτομέοντες· ἐπὴν δέ οἱ ἐγγὺς ὀδόντων
ἔλθωσιν, τότ’ ἔπειτα δόλου πετάσασα θύρετρα, ἐξαπίνης
συνέμαρψε καὶ ἔσπασεν εὐρὺ χανοῦσα ἄγρην κερδαλέην, ὅσσην
ἕλεν οἰμήσασα. καὶ μὲν δὴ δολόμητις ἐπίκλοπον εὕρατο
θήρην σηπίη· ἐκ γάρ οἱ κεφαλῆς πεφύασιν ἀραιοὶ ἀκρέμονες
προτενεῖς, ὥστε πλόκοι, οἷσι καὶ αὐτὴ ὥστε περ ὁρμιῇσιν
ἐφέλκεται ἰχθύας ἄγρῃ, πρηνὴς ἐν ψαμάθοισιν ὑπ’ ὀστράκῳ
εἰλυθεῖσα. κείναις δὲ πλοκαμῖσι καὶ ἡνίκα κύματα θύει
χείματι πετράων ἀντίσχεται, ἠΰτε τις νηῦς πείσματ’ ἐπ’
ἀκταίῃσιν ἀναψαμένη σπιλάδεσσι. Καρῖδες δ’ ὀλίγαι μὲν
ἰδεῖν, ἴση δὲ καὶ ἀλκὴ γυίοις, ἀλλὰ δόλοισι καὶ ἄλκιμον
ὤλεσαν ἰχθύν, λάβρακα, σφετέρῃσιν ἐπικλέα λαβροσύνῃσιν. οἱ
μὲν γὰρ σπεύδουσι καὶ ἰθύουσι λαβέσθαι καρίδων, ταῖς δ’
οὔτε φυγεῖν σθένος οὔτε μάχεσθαι, ὀλλύμεναι δ’ ὀλέκουσι
καὶ οὓς πέφνουσι φονῆας. εὖτε γὰρ ἀμφιχανόντες ἔσω
μάρψωσιν ὀδόντων, αἵδε θαμᾶ θρώσκουσι καὶ ἐς μεσάτην
ὑπερῴην ὀξὺ κέρας χρίμπτουσι, τό τε σφίσι τέλλεται ἄκρης
ἐκ κεφαλῆς· λάβραξ δὲ φίλης κεκορημένος ἄγρης νύγματος οὐκ
ἀλέγει· τὸ δέ μιν νέμεταί τε καὶ ἕρπει, εἰσόκε τρυχόμενόν
μιν ἕλῃ μόρος ἐξ ὀδυνάων· ὀψὲ δὲ γινώσκει νέκυος
δεδαϊγμένος αἰχμῇ. ἔστι δέ τις πηλοῖσιν ἐφέστιος ὠμοφάγος
βοῦς, εὐρύτατος πάντεσσι μετ’ ἰχθύσιν· ἦ γάρ οἱ εὖρος
πολλάκις ἑνδεκάπηχυ δυωδεκάπηχύ τ’ ἐτύχθη· οὐτιδανὸς δὲ
βίην καί οἱ δέμας ἄμμορον ἀλκῆς, μαλθακόν· ἐν δέ οἱ
εἰσὶν ἀείδελοι ἔνδον ὀδόντες βαιοί τ’ οὐ κρατεροί τε· βίῃ
δέ κεν οὔτι δαμάσσαι, ἀλλἀ δόλῳ καὶ φῶτας ἐπίφρονας εἷλε
πεδήσας· δαιτὶ γὰρ ἀνδρομέῃ ἐπιτέρπεται, ἔξοχα δ’ αὐτῷ
ἀνθρώπων κρέα τερπνὰ καὶ εὐάντητος ἐδωδή. εὖτέ τιν’
ἀθρήσῃ νεάτην ὑπὸ βύσσαν ἰόντα ἀνθρώπων, ὅσσοισιν
ὑποβρύχιος πόνος ἅλμης μέμβλεται, αὐτὰρ ὁ κοῦφος ὑπὲρ
κεφαλῆφιν ἀερθεὶς νήχεται ἀστεμφής, μεγάρων ὀρόφοισιν
ἐοικώς, ἄτροπος ἀμφιταθείς, σὺν δ’ ἔρχεται, ᾗ κεν ἴῃσι
δειλὸς ἀνήρ, μίμνοντι δ’ ἐφίσταται ἠΰτε πῶμα. ὡς δὲ πάϊς
δολόεντα μόρον λίχνοισι μύεσσιν ἔστησεν· τὸν δ’ οὔτι πάγης
λόχον ὁρμαίνοντα γαστὴρ ἔνδον ἔλασσε, θοῶς δέ οἱ ἄγγος
ὕπερθε κοῖλον ἐπεσμαράγησεν, ὁ δ’ οὐκέτι πολλὰ μενοινῶν
ἐκφυγέειν δύναται στιβαρὸν σκέπας, ὄφρα ἑ κοῦρος μάρψῃ τε
κτείνῃ τε, γέλων δ’ ἐπιθήσεται ἄγρῃ· ὣς ὅ γ’ ὑπὲρ
κεφαλῆς βροτέης ὀλοφώϊος ἰχθὺς πέπτατ’ ἐρητύων ἀναδύμεναι,
εἰσόκ’ ἀϋτμὴ φῶτα λίπῃ, ψυχὴν δὲ μετεκπνεύσῃ ῥοθίοισιν·
ἔνθα ἑ τεθνηῶτα δυσώνυμος ἀμφιέπει βοῦς δαινύμενος,
τέχνῃσιν ἑλὼν δυσμήχανον ἄγρην. καὶ μέν τις μνιαροῖσιν ἐπὶ
πλαταμῶσι νοήσας καρκίνον αἰνήσει καὶ ἀγάσσεται εἵνεκα
τέχνης κερδαλέης· καὶ τῷ γὰρ ἐπιφροσύνην πόρε δαίμων
ὄστρεα φέρβεσθαι, γλυκερὴν καὶ ἄμοχθον ἐδωδήν. ὄστρεα μὲν
κλἡ??)δας ἀναπτύξαντα θυρέτρων ἰλὺν λιχμάζουσι καὶ ὕδατος
ἰσχανόωντα πέπταται, ἀγκοίνῃσιν ἐφήμενα πετραίῃσι· καρκίνος
αὖ ψηφῖδα παρὰ ῥηγμῖνος ἀείρας λέχριος ὀξείῃσι φέρει
χηλῇσι μεμαρπώς, λάθρη δ’ ἐμπελάει, μέσσῳ δ’ ἐνεθήκατο λᾶαν
ὀστρέῳ· ἔνθεν ἔπειτα παρήμενος εἰλαπινάζει δαῖτα φίλην·
τὸ δ’ ἄρ’ οὔτι καὶ ἱέμενόν περ ἐρεῖσαι ἀμφιδύμους
πλάστιγγας ἔχει σθένος, ἀλλ’ ὑπ’ ἀνάγκης οἴγεται, ὄφρα
θάνῃ τε καὶ ἀγρευτῆρα κορέσσῃ. τῷ δ’ ἴσα τεχνάζουσι καὶ
ἀστέρες ἑρπυστῆρες εἰνάλιοι· καὶ τοῖς γὰρ ἐπ’ ὄστρεα
μῆτις ὀπηδεῖ· ἀλλ’ οὐ λᾶαν ἄγουσι συνέμπορον οὐδ’
ἐπίκουρον κεῖνοι, τρηχὺ δὲ κῶλον ἐνηρείσαντο μέσοισι
πεπταμένοις· τὰ μὲν ὧδε πιέζεται, οἱ δὲ νέμονται. ὄστρακον
αὖ βυθίας μὲν ἔχει πλάκας, ἐν δέ οἱ ἰχθὺς πίννη ναιετάει
κεκλημένος· ἡ μὲν ἄναλκις οὔτε τι μητίσασθαι ἐπίσταται
οὔτε τι ῥέξαι, ἀλλ’ ἄρα οἱ ξυνόν τε δόμον ξυνήν τε
καλύπτρην καρκίνος ἐνναίει, φέρβει δέ μιν ἠδὲ φυλάσσει· τῷ
καὶ πιννοφύλαξ κικλήσκεται· ἀλλ’ ὅτε κόχλου ἰχθὺς ἔνδον
ἵκηται, ὁ δ’ οὐ φρονέουσαν ἀμύξας δήγματι κερδαλέῳ πίννην
ἕλεν· ἡ δ’ ὀδύνῃσιν ὄστρακα συμπλατάγησε καὶ ἔνδον
ἐφράσσατο ἄγρην αὑτῇ τ’ ἠδ’ ἑτάρῳ, ξυνόν θ’ ἅμα δεῖπνον
ἕλοντο. ὣς ἄρα καὶ πλωτῆρσιν ἐν ὑγροπόροισιν ἔασι τοὶ
μὲν κερδαλέοι, τοὶ δ’ ἄφρονες, οἷα καὶ ἡμῖν ἀνδράσιν,
οὐδέ τι πᾶσιν ἐναίσιμόν ἐστι νόημα. φράζεο δ’ ἀφραδίῃ
προφερέστατον ἡμεροκοίτην ἰχθύν, ὃν παρὰ πάντας ἀεργότατον
τέκεν ἅλμη. τοῦ δ’ ἤτοι κεφαλῆς μὲν ἄνω τέτραπται ὕπερθεν
ὄμματα, καὶ στόμα λάβρον ἐν ὀφθαλμοῖσι μέσοισιν· αἰεὶ δ’
ἐν ψαμάθοισι πανημέριος τετάνυσται εὕδων, νυκτὶ δὲ μοῦνον
ἀνέγρεται ἠδ’ ἀλάληται· τοὔνεκα κέκληται καὶ νυκτερίς·
ἀλλά μιν ἄτη γαστρὸς ἀτεκμάρτοιο κακὴ λάχεν· οὐ γὰρ
ἐδωδῆς ἢ κόρον ἠέ τι μέτρον ἐπίσταται, ἀλλ’ ἀτέλεστον
λυσσομανῆ βούβρωστιν ἀναιδέϊ γαστρὶ φυλάσσει· οὐδέ ποτ’ ἂν
λήξειεν ἐδητύος ἐγγὺς ἐούσης, εἰσόκεν οἱ νηδύς τε μέση
διὰ πᾶσα ῥαγείη, αὐτός τε προταθεὶς πέσῃ ὕπτιος, ἠέ τις
ἄλλος πέφνῃ μιν νεπόδων πυμάτης ἔμφορτον ἐδωδῆς. σῆμα δέ
τοι τόδε γαστρὸς ἀειμάργοιο πιφαύσκω· εἰ γάρ τίς μιν ἑλὼν
θήρης ἀποπειρήσαιτο χειρὶ βορὴν ὀρέγων, ὁ δέ δέξεται,
εἰσόκεν αὐτοῦ λαβροτάτου στόματος νηήσεται ἄχρις ἐδωδή.
κλῦτε, γοναὶ μερόπων, οἶον τέλος ἀφραδίῃσι λαιμάργοις,
ὅσον ἄλγος ἀδηφαγίῃσιν ὀπηδεῖ· τῷ τις ἀεργίην δυστερπέα
τῆλε διώκοι καὶ κραδίης καὶ χειρός, ἔχοι δέ τι μέτρον
ἐδωδῆς· μηδ’ ἐπὶ πανθοίνοισι νόον τέρποιτο τραπέζαις· πολλοὶ
γὰρ τοῖοι καὶ ἐν ἀνδράσιν, οἶσι λέλυνται ἡνία, γαστρὶ δὲ
πάντας ἐπιτρωπῶσι κάλωας· ἀλλά τις εἰσορόων φεύγοι τέλος
ἡμεροκοίτου. ἔστι καὶ ὀξυκόμοισι νόος καὶ μῆτις ἐχίνοις,
οἴ τ’ ἀνέμων ἴσασι βίας ζαμενεῖς τε θυέλλας ὀρνυμένας,
νώτοισι δ’ ἀνοχλίζουσιν ἕκαστος λᾶαν, ὅσον βαρύθοντα περὶ
σφετέρῃσιν ἀκάνθαις ῥηϊδίως φορέοιεν, ἴν’ κύματος ὁρμῇ
βριθόμενοι μίμνωσι· τὸ γὰρ τρομέουσι, μὴ σφὰς ἐπ’ ἠιόνεσσι
κυκώμενον οἶμα κυλίσῃ· Πουλυπόδων δ’ οὔπω τιν’ ὀΐομαι
ἔμμεν’ ἄπυστον τέχνης, οἳ πέτρῃσιν ὁμοίϊοι ἰνδάλλονται,
τήν κε ποτιπτύξωσι περὶ σπείρῃς τε βάλωνται. ἄνδρας δ’
ἀγρευτῆρας ὁμῶς καὶ κρέσσονας ἰχθῦς ῥηϊδίως ἀπάτῃσι
παραπλάγξαντες ἄλυξαν. ἀλλ’ (??)τε χειρότερός τις ἐπισχεδὸν
ἀντιβολήσῃ, αὐτίκα πουλύποδές τε καὶ ἰχθύες ἐξεφάνησαν,
μορφῆς πετραίης ἐξάλμενοι, ἐκ δὲ δόλοιο φορβήν τ’ ἐφράσσαντο
καὶ ἐξήλυξαν ὄλεθρον. χείματι δ’ οὔποτε φασὶν ἐπιστείχειν
ἁλὸς ὕδωρ πουλύποδας· ζαμενεῖς γὰρ ὑποτρομέουσιν ἀέλλας·
ἀλλ’ οἵ γε γλαφυρῇσιν ἐνιζόμενοι θαλάμῃσι πτήξαντες
δαίνυνται ἑοὺς πόσας, ἠΰτε σάρκας ἀλλοτρίας· οἱ δ’ αὖτις
ἑοὺς κορέσαντες ἄνακτας φύονται· τόδε πού σφι Ποσειδάων
ἐπένευσε. τοῖον καὶ βλοσυρῇσιν ἀειμάργοισι νόημα ἄρκτοις·
χειμερίην γὰρ ἀλυσκάζουσαι ὁμοκλήν, δῦσαι φωλειοῖο μυχὸν
κατὰ πετρήεντα ὃν πόδα λιχμάζουσιν, ἐδητύος ἔργον ἄπαστον,
μαιόμεναι δαίτην ἀνεμώλιον, οὐδ’ ἐθέλουσι προβλώσκειν,
εὐκραὲς ἕως ἔαρ ἡβήσειεν. ἔξοχα δ’ ἀλλήλοισιν ἀνάρσιον
ἔχθος ἔχουσι κάραβος ἀϊκτὴρ μύραινά τε πουλύποδές τε,
ἀλλήλους δ’ ὀλέκουσιν ἀμοιβαίοισι φόνοισιν. αἰεὶ δ’
ἰχθυόεσσα μετὰ σφίσιν ἵστατ’ ἐνυὼ καὶ μόθος, ἄλλου δ’
ἄλλος ἑὴν ἐνεπλήσατο νηδύν. ἡ μὲν ὑπὲκ πέτρης ἁλιμυρέος
ὁρμηθεῖσα φοιταλέη μύραινα διέσσυται οἴδματα πόντου, φορβὴν
μαιομένη, τάχα δ’ εἴσιδε πούλυπον ἀκτῆς ἄκρα διερπύζοντα
καὶ ἀσπασίην ἐπί θήρην ἔσσυτο γηθομένη· τὸν δ’ οὐ λάθεν
ἐγγὺς ἐοῦσα· ἀλλ’ ἤτοι πρῶτον μὲν ἀτυζόμενος δεδόνηται ἐς
φόβον, οὐδ’ ἄρα μῆχος ἔχει μύραιναν ἀλύξαι ἕρπων
νηχομένην τε καὶ ἄσχετα μαιμώωσαν. αἶψα δέ μιν κατέμαρψε
γένυν τ’ ἐνέρεισε δαφοινήν· πούλυπος αὖτ’ ἀέκων ὀλοῆς ὑπὸ
μάρνατ’ ἀνάγκης, ἀμφὶ δέ οἱ μελέεσσιν ἑλίσσεται, ἄλλοτε
ἄλλας παντοίας στροφάλιγγας ὑπό σκολιοῖσιν ἱμᾶσι τεχνάζων,
εἴ πώς μιν ἐρητύσειε βρόχοισιν ἀμφιβαλών· ἀλλ’ οὔτι κακῶν
ἄκος οὔτ’ ἀλεωρή· ῥεῖα γὰρ ἀμφιπεσόντος ὀλισθηροῖς
μελέεσσιν ὀτραλέη μύραινα διαρρέει οἷάπερ ὕδωρ· αὐτὰρ ὅ
γ’ ἄλλοτε νῶτα παναίολα, ἄλλοτε δειρὴν οὐρήν τ’ ἀκροτάτην
περιβάλλεται, ἄλλοτε δ’ αὖτε ἐμπίπτει στόματός τε πύλαις
γενύων τε μυχοῖσιν. ὡς δὲ παλαισμοσύνης γυιαλκέος ἴδμονες
ἄνδρες δηρὸν ἐπ’ ἀλλήλοισιν ἑὴν ἀναφαίνετον ἀλκήν, ἤδη
δ’ ἐκ μελέων λιαρὸς καὶ ἀθέσφατος ἱδρώς χεύεται
ἀμφοτέροισι· τὰ δ’ αἰόλα κέρδεα τέχνης πλάζονται, χεῖρές τε
περὶ χροῒ κυμαίνονται· ὣς καὶ πουλύποδος κοτυληδόνες οὐ
κατὰ κόσμον πλαζόμεναι κενεῇσι παλαισμοσύναις μογέουσιν. ἡ δέ
μιν ὀξυτόμοισιν ὑπὸ ῥιπῇσιν ὀδόντων δαρδάπτει· μελέων δὲ
τὰ μὲν κατεδέξατο γαστήρ, ἄλλα δ’ ἔτ’ ἐν γενύεσσι θοοὶ
τρίβουσιν ὀδόντες, ἄλλα δέ τ’ ἀσπαίρει καὶ ἑλίσσεται
ἡμιδάϊκτα, εἰσέτι παιφάσσοντα καὶ ἐκφυγέειν ἐθέλοντα. ὡς
δ’ ὅτ’ ἀνὰ ξυλόχους ὀφίων στίβον ἐξερεείνων βριθόκερως
ἔλαφος ῥινήλατον ἴχνος ἀνεῦρε, χειὴν δ’ εἰσαφίκανε καὶ
ἑρπετὸν εἴρυσεν ἔξω δάπτει τ’ ἐμμενέως· ὁ δ’ ἐλίσσεται
ἀμφί τε γοῦνα, δειρήν τε στέρνον τε· τὰ δ’ ἡμίβρωτα κέχυνται
ἅψεα, πολλὰ δ’ ὀδόντες ὑπὸ στόμα δαιτρεύουσιν· ὣς καὶ
πουλύποδος δνοπαλίζεται αἰόλα γυῖα δυσμόρου· οὐδέ ἑ μῆτις
ἐπιφροσύνης ἐσάωσε πετραίης· εἰ γάρ ποτ’ ἀλευόμενος περὶ
πέτρην πλέξηται, χροιήν τε πανείκελον ἀμφιέσηται, ἀλλ’ οὐ
μυραίνης ἔλαθεν κέαρ, ἀλλά ἑ μούνη φράζεται, ἄπρηκτον δὲ
πέλει κείνοιο νόημα. ἔνθα μιν οἰκτείρειας ἀκοσμοτάτοιο
μόροιο, ὡς ὁ μὲν ἐν πέτρῃσιν ὑφέξεται, ἡ δέ οἱ ἄγχι
ἠΰτ’ ἐπεγγελόωσα παρίσταται· ὧδέ κε φαίης μυθεῖσθαι
μύραιναν ἀπηνέα κερτομέουσαν· τί πτώσσεις δολομῆτα; τίν’
ἔλπεαι ἠπεροπεύειν; ἦ τάχα καὶ πέτρης πειρήσομαι, ἤν σε
καὶ εἴσω δέξηται σπιλὰς ἥδε καὶ ἠμύσασα καλύψῃ. αὐτίκα
δ’ ἀγκύλον ἕρκος ἐνιπλήξασα λαφύσσει, χοιράδος αὖ ἐρύουσα
περίτρομον· αὐτὰρ ὅ γ’ οὔτι, οὐδὲ δαϊζόμενος, λείπει
πάγου οὐδ’ ἀνίησιν, ἀλλ’ ἔχεται πέτρης εἱλιγμένος, εἰσόκεν
αὐταὶ λείπωνται μοῦναι κοτυληδόνες ἐμπεφυυῖαι. ὡς δ’ ὅτε
περθομένης δηΐων ὑπὸ χερσὶ πόληος, ἑλκομένων παίδων τε
δορυκτήτων τε γυναικῶν, κοῦρον ἀνὴρ δειρῇ τε καὶ ἀγκάσιν
ἐμπεφυῶτα γειναμένης ἐρύσῃ πολέμου νόμῳ, αὐτὰρ ὁ χεῖρας
πλέγδην οὐκ ἀνίησιν ἀπ’ αὐχένος, οὐδέ ἑ μήτηρ κωκυτῷ
προΐησιν, ὁμοῦ δέ οἱ ἕλκεται αὐτή· ὣς καὶ πουλύποδος
δειλὸν δέμας ἑλκομένοιο λισσάδι μυδαλέῃ περιφύεται, οὐδ’
ἀνίησι. Κάραβος αὖ μύραιναν ἀπηνέα περ μάλ’ ἐοῦσαν
ἐσθίει, αὐτοφόνοισιν ἀγηνορίῃσι δαμεῖσαν. ἦ γὰρ ὁ μὲν
πέτρης σχεδὸν ἵσταται, ᾗ ἔνι ναίει ὀτραλέη μύραινα· δύω
δ’ ἀνὰ κέντρα τιτήνας δήϊα φυσιόων προκαλίζεται ἐς μόθον
ἐλθεῖν, ἶσος ἀριστῆϊ προμάχῳ στρατοῦ, ὅς ῥά τε χειρῶν
ἠνορέῃ πολέμου τε δαημοσύνῃσι πεποιθὼς ἔντεσι καρτύνας
βριαρὸν δέμας, ὀξέα πάλλων ἔγχεα, δυσμενέων προκαλίζεται ὅς
κ’ ἐθέλῃσιν ἀντιάαν· τάχα δ’ ἄλλον ἀριστήων ὀροθύνει· ὣς
ὅ γε μυραίνης θήγει φρένας, οὐδ’ ἐπὶ μῶλον δηθύνει, θαλάμης
δὲ διαΐξασα κελαινή, αὐχένα γυρώσασα, χόλῳ μέγα παιφάσσουσα
ἀντιάᾳ· τὸν δ’ οὔτι περισπέρχουσά περ αἰνῶς βλάπτει τρηχὺν
ἐόντα, γένυν δ’ ἀνεμώλιον αὔτως ἐγχρίμπτει, στερεοῖσι δ’
ἐτώσια μαίνετ’ ὀδοῦσιν· οἱ δὲ πάλιν γενύεσσιν ἀπηνέος ὡς
ἀπό πέτρης παλλόμενοι κάμνουσι καὶ ἀμβλύνονται ἐρωῆς. τῆς
δὲ μέγα φλεγέθει καὶ ὀρίνεται ἄγριον ἦτορ, εἰσόκε μιν
χηλῇσιν ἐπαΐξας δολιχῇσιν κάραβος αὐχενίοιο λάβῃ μέσσοιο
τένοντος· ἴσχει δ’ ἐμπεφυὼς χαλκείῃ ὥστε πυράγρῃ, νωλεμές,
οὐδ’ ἀνίησι καὶ ἐσσυμένην περ ἀλύξαι· ἡ δὲ βίῃ μογέουσα
καὶ ἀσχαλόωσ’ ὀδύνῃσι, πάντῃ δινεύει σκολιὸν δέμας, αἶψα
δὲ νῶτα καράβου ὀξυβελῆ περιβάλλεται ἀμφιχυθεῖσα, ἐν δ’
ἐπάγη σκώλοισι καὶ ὀξείῃσιν ἀκωκαῖς ὀστράκου, ὠτειλαῖς
δὲ περιπλήθουσα θαμειαῖς ὄλλυται αὐτοδάϊκτος, ὑπ’
ἀφραδίῃσι θανοῦσα. ὡς δ’ ὅτε θηροφόνων τις ἀνὴρ δεδαημένος
ἔργων, λαῶν ἀμφιδόμοισιν ἐναγρομένων ἀγορῇσι, πόρδαλιν
οἰστρηθεῖσαν ἐνὶ ῥοίζοισιν ἱμάσθλης ἐγχείῃ δέχεται
ταναήκεϊ δοχμὸς ὑποστάς· ἡ δὲ καὶ εἰσορόωσα γένυν θηκτοῖο
σιδήρου ἄγρια κυμαίνουσα κορύσσεται, ἐν δ’ ἄρα λαιμῷ ἠΰτε
δουροδόκῃ χαλκήλατον ἔσπασεν αἰχμήν· ὣς ἄρα καὶ μύραιναν
ἕλεν χόλος ἀφραδίῃσι δύσμορον, αὐτοτύποισιν ὑπ’ ὠτειλῇσι
δαμεῖσαν. τοίην που τραφερῆς γαίης ἔπι δῆριν ἔθεντο ἄμφω
ἐνὶ ξυλόχοισιν ὄφις καὶ τρηχὺς ἐχῖνος ἀντόμενοι· καὶ τοῖς
γὰρ ἀνάρσιος αἶσα μέμηλεν. ἤτοι ὁ μὲν προϊδὼν ὀλοφώϊον
ἑρπυστῆρα, φραξάμενος πυκινῇσιν ὑπὸ προβλῆσιν ἀκάνθαις
εἱλεῖται σφαιρηδόν, ὑφ’ ἕρκεϊ γυῖα φυλάσσων, ἔνδοθεν
ἑρπύζων· ὁ δέ οἱ σχεδὸν αὐτίκα θύνων πρῶτα μὲν ἰοτόκοισιν
ἐπισπέρχει γενύεσσιν, ἀλλ’ αὔτως μογέει κενεὸν πόνον· οὐ
γὰρ ἱκάνει χρωτὸς ἔσω μαλεροῖσι καὶ ἱέμενός περ ὀδοῦσι·
τοίη μιν λάχνη δυσπαίπαλος ἀμφιβέβηκεν· αὐτὰρ ὁ κυκλοτερὴς
ὁλοότροχος αἰόλα γυῖα δινεύων, πυκινῇσι κυλινδόμενος
στροφάλιγξιν, ἐμπίπτει σπείρῃσι καὶ οὐτάζει βελέεσσι χαίτης
ὀξυτόμοισιν· ὁ δ’ ἄλλοθεν εἴβεται ἄλλος ἰχὼρ αἱματόεις,
τὸν δ’ ἕλκεα πόλλ’ ἀνιάζει. ἔνθα μιν ἀμφιβαλὼν περιηγέϊ
πάντοθεν ὁλκῷ ὑγρὸς ὄφις χαλεποῖσι περιπλέγδην ὑπὸ
δεσμοῖς ἴσχει τ’ ἐμπρίει τε χόλῳ τ’ ἐνερείδεται ἀλκήν. τοῦ
δ’ εἴσω τάχα πᾶσαι ὀλισθαίνουσιν ἄκανθαι ὀξέα πεφρικυῖαι·
ὁ δ’ ἐν σκολόπεσσι πεπηγὼς οὔτε βίην ἀνίησι καὶ οὐκ
ἐθέλων πεπέδηται, ἀλλὰ μένει γόμφοισιν ἅτε κρατεροῖσιν
ἀρηρώς, ἄφρα θάνῃ, σὺν δ’ αὐτὸν ἀπέφθισε θῆρα πιέζων
πολλάκις, ἀλλήλοις δὲ μόρος καὶ πῆμα γένοντο· πολλάκι δ’
ἐξήλυξε καὶ ἔκφυγε δεινὸς ἐχῖνος, ἐκδὺς ἑρπυστῆρος
ἀλυκτοπέδης τε κελαινῆς, εἰσέτι τεθνηῶτος ἔχων περὶ σάρκας
ἀκάνθαις. τοίη καὶ μύραινα κακόφρονι δάμναται ἄτῃ, καράβῳ
ἁρπαλέη τε καὶ εὐάντητος ἐδωδή. Κάραβον αὖ καὶ τρηχὺν
ὁμῶς καὶ κραιπνὸν ἐόντα δαίνυτ’ ἀφαυρότερός περ ἐὼν καὶ
νωθρὸς ἐρωὴν πούλυπος· ἡνίκα γάρ μιν ὑπὸ σπιλάδεσσι νοήσῃ
αὔτως ἀτρεμέοντα καὶ ἥμενον, αὐτὰρ ὁ λάθρη νῶτον
ἐπαΐξας περιβάλλεται αἰόλα δεσμά, ἰφθίμων δολιχῇσι ποδῶν
σειρῇσι πιέζων, σὺν δὲ οἱ ἀκραίῃς κοτυληδόσι θερμὸν
ἐρείδει αὐλὸν ἐπισφίγγων στόματος μέσον, οὐδ( ἀνίησι
πνοιὴν ἠερίην οὔτ’ ἔνδοθεν οὔθ’ ἑτέρωθεν· καὶ γὰρ καὶ
νεπόδεσσι παλίρροος ἕλκεται ἀήρ· ἀλλ’ ἔχει ἀμφιπεσών· ὁ
δὲ νήχεται, ἄλλοτε μίμνει, ἄλλοτε δ’ ἀσπαίρει, ποτὲ δὲ
προβλῆσιν ὑπ’ ἄκραις ῥήγνυται· αὐτὰρ ὅ γ’ οὔτι βίης
μεθίησιν ἄεθλον, ὄφρα ἑ τεθνηῶτα λίπῃ ψυχή τε καὶ ἀλκή.
δὴ τότε μιν προπεσόντα παρήμενος ἐν ψαμάθοισι δαίνυται, ἠΰτε
κοῦρος ὑπὲκ μαζοῖο τιθήνης χείλεσιν αὖ ἐρύει λαρὸν γλάγος·
ὣς ὅ γε σάρκας λάπτων ὀξυπόροιο κατέσπασεν ἄγγεος ἔξω
μυζήσας, γλυκερῆς δὲ βορῆς ἐνεπλήσατο νηδύν. ὡς δέ τις
ἡμερόκοιτος ἀνὴρ ληΐστορι τέχνῃ ὁρμαίνων ἀΐδηλα, δίκης
σέβας οὔποτ’ ἀέξων, ἑσπέριος στεινῇσι καταπτήξας ἐν
ἀγυιαῖς, ἄνδρα παραστείχοντα μετ’ εἰλαπίνην ἐλόχησε· καί ῥ’
μὲν οἰνοβαρὴς ἕρπει πάρος, ὑγρὸν ἀείδων, οὐ μάλα νηφάλιον
κλάζων μέλος· αὐτὰρ ὁ λάθρη ἐξόπιθε προὔτυψε καὶ αὐχένα
χερσὶ δαφοιναῖς εἷλεν ἐπιβρίσας, κλῖνέν τέ μιν ἄγριον
ὕπνον οὐ τηλοῦ θανάτοιο καὶ εἵματα πάντ’ ἐναρίξας ᾤχετο,
δυσκερδῆ τε φέρων καὶ ἀνέστιον ἄγρην· τοιάδε καὶ πινυτοῖσι
νοήματα πουλυπόδεσσιν. οἵδε μὲν ἀντίβιοι καὶ ἀνάρσιοι
ἔξοχ’ ἔασιν εἰναλίων· μοῦνοι δὲ μετ’ ἰχθύσιν αἰολοφύλοις
ποινητῆρες ἔασι καὶ ἀλλήλων ὀλετῆρες. ἄλλοι δ’ ἰοφόροι
νεπόδων, στομάτεσσι δ’ ἀεικὴς ἰὸς ἐνιτρέφεται στυγερός τ’
ἐπὶ δήγμασιν ἕρπει. τοῖον καὶ σκολόπενδρα, δυσώνυμον
ἑρπετὸν ἅλμης, ἶσον ἐπιχθονίῳ δέμας ἑρπετῷ· ἀλλὰ τό γ’
ἄτην κύντερον· εἰ γάρ οἱ τις ἐπιψαύσειε πελάσσας, αὐτίκα
οἱ κνῆστις μὲν ἐπὶ χροΐ θερμὸν ἔρευθος φοινίσσει, σμώδιξ
δὲ διατρέχει ἠΰτε ποίης, τὴν κνίδα κικλήσκουσιν, ἐπωνυμίην
ὀδυνάων. ἐχθρὴ δὲ σκολόπενδρα πανέξοχον ἀσπαλιεῦσι
ἐμπελάαν· εἰ γάρ ποτ’ ἐπιψαύσειε δελέτρου, οὐκ ἄν τις
νεπόδων κείνου πέλας ἀγκίστροιο ἔλθοι· τοῖον γάρ οἱ
ἀπεχθέα μίσγεται ἰόν. τοίη καὶ βαλιῇσιν ἰουλίσι τέτροφεν
ἄτη ἂν στόμα· τὰς δὲ μάλιστα βυθῶν διφήτορες ἄνδρες
δύπται σπογγοτόμοι τε δυηπαθέες· στυγέουσιν· εὖτε γὰρ
ἀθρήσωσιν ἐρευνητῆρα θαλάσσης σπερχόμενον ποτὶ βυσσὸν
ὑποβρυχίοισι πόνοισιν, αἵ δ’ ἀπὸ πετράων μάλα μυρίαι
ὁρμηθεῖσαι ἄνδρα περιπροθέουσι καὶ ἀθρόαι ἀμφιχέονται καί
μιν ὁδοῦ βλάπτουσι πονεύμενον, ἄλλοθεν ἄλλαι κνίζουσαι
στομάτεσσιν ἀναιδέσιν· αὐτὰρ ὁ κάμνει ὕδατι καὶ στυγερῇσιν
ἰουλίσιν ἀντιβολήσας, χερσὶ δ’, ὅσον σθένος ἐστίν,
ἐπειγομένοις τε πόδεσσι σεύει ἀμυνόμενος διερὸν στρατόν· αἱ
δ’ ἐφέπονται ἀστεμφεῖς, μυίαις ἐναλίγκιοι, αἵ ῥά τ ἐπ’
ἔργοις ἀνέρας ἀμητῆρας ὀπωρινὸν μογέοντας πάντοσ’ ἀνιηραὶ
θέρεος στίχες ἀμφιπέτονται. οἱ δ’ ἅμα μὲν καμάτῳ τε καὶ
ἀκρήτοισι βολῇσιν ἠέρος ἱδρώουσιν, ἀνιάζουσί τε μυίαις
ἐκπάγλως· αἱ δ’ οὐδὲν ἀναιδείης χαλόωσι, πρὶν θανέειν ἢ
ξουθὸν ἀπ’ ἀνέρος αἷμα πάσασθαι. τόσσος ἔρως καὶ τοῖσιν
ἐν ἰχθύσιν αἵματος ἀνδρῶν. οὐ μὴν θὴν ἀβληχρὸν ἔχει
δάκος εὖτε χαράξῃ πούλυπος ἑρπυστὴρ ἢ σηπίη, ἀλλὰ καὶ
αὐτοῖς ἐντρέφεται βαιὸς μὲν ἀτὰρ βλαπτήριος ἰχώρ. κέντρα
δὲ πευκήεντα μετ’ ἰχθύσιν ὡπλίσσαντο κωβιός, ὃς ψαμάθοισι,
καὶ ὃς πέτρῃσι γέγηθε σκορπίος, ὠκεῖαί τε χελιδόνες ἠδὲ
δράκοντες καὶ κύνες οἳ κέντροισιν ἐπώνυμοι ἀργαλέοισι,
πάντες ἀταρτηροῖς ὑπὸ νύγμασιν ἰὸν ἱέντες. Τρυγόνι δὲ
ξιφίῃ τε θεὸς κρατερώτατα δῶρα γυίοις ἐγκατέθηκεν, ὑπέρβιον
ὅπλον ἑκάστῳ καρτύνας· καὶ τῷ μὲν ὑπὲρ γένυν ἐστήριξεν
ὄρθιον, αὐτόρριζον, ἀκάχμενον, οὔτι σιδήρου φάσγανον, ἀλλ’
ἀδάμαντος ἰσόσθενες ὄβριμον ἆορ. οὐ κείνου κρυόεσσαν
ἐπιβρίσαντος ἀκωκὴν οὐδὲ μάλα στερεὴ τλαίη λίθος
οὐτηθεῖσα· τοίη οἱ ζαμενής τε πέλει πυρόεσσά τ’ ἐρωή.
Τρυγόντ δ’ ἐκ νεάτης ἀνατέλλεται ἄγριον οὐρῆς κέντρον ὁμοῦ
χαλεπόν τε βίῃ καὶ ὀλέθριον ἰῷ. οὐδέ κεν οὐ ξιφίαι, οὐ
τρυγόνες ἐν γενύεσσι φορβὴν πρόσθε πάσαιντο, πάρος βελέεσσι
δαφοινοῖς οὐτῆσαι ζωόν τε καὶ ἄπνοον ὅττι παρείη. ἀλλ’
ἤτοι ξιφίην μὲν ἐπὴν προλίπῃσιν ἀϋτμή, αὐτίκα οἱ
κἀκεῖνο συνέφθιτο καρτερὸν ἆορ, αὐτῷ δ’ ὅπλον ἄνακτι
συνέσβετο, καδδὲ λέλειπται ὀστέον οὐδενόσωρον, ἀμήχανον
ὅσσον ἰδέσθαι φάσγανον· οὐδέ κεν ἄν τι καὶ ἱέμενος
τελέσειας. τρυγονίου δ’ οὔπω τι κακώτερον ἔπλετο πῆμα
τρώματος, οὐδ’ ὅσα χεῖρες ἀπήϊα τεχνήσαντο χαλκήων, οὐδ’
ὅσσα φερεπτερύγων ἐπ’ ὀϊστῶν Πέρσαι φαρμακτῆρες ὀλέθρια
μητίσαντο· τρυγόνι γὰρ ζωῇ τε βέλος ῥίγιστον ὀπηδεῖ
ζαφλεγές, οἷόν πού τις ἀνὴρ πέφρικεν ἀκούων, ζώει τε
φθιμένης καὶ ἀτειρέα ῥύεται ἀλκὴν ἄτροπον· οὐδ’ ἄρα
μοῦνον ἐνὶ ζῴοις ἀΐδηλον ἄτην, ὅσσα βάλῃσιν,
ἐρεύγεται, ἀλλὰ καὶ ἔρνος καὶ πέτρην ἐκάκωσε, καὶ εἴ
ποθι κεῖνο πελάσσῃ. εἰ γάρ τίς κ’ ἐριθηλὲς ἀεξόμενον φυτὸν
ὥραις, θαλλοῖς τ’ εὐφυέεσσι καὶ εὐκάρποισι γονῇσι, νέρθεν
ὑπὸ ῥίζῃσιν ἀναιδέϊ τύμματι κείνῳ οὐτήσῃ, τόδ’ ἔπειτα
κακῇ βεβολημένον ἄτῃ λήγει μὲν πετάλων, κατὰ δὲ ῥέει
ἠΰτε νούσῳ· πρῶτον ἀπ’ ἀγλαΐης δὲ μαραίνεται, οὐδέ τι
τηλοῦ αὖόν τ’ οὐτιδανόν τε καὶ ἄχλοον ὄψεαι ἔρνος.
κεῖνό ποτ’ αἰγανέῃ δολιχήρεϊ κωπηέσσῃ Κίρκη Τηλεγόνῳ
πολυφάρμακος ὤπασε μήτηρ, αἰχμάζειν δηΐοις ἅλιον μόρον·
αὐτὰρ ὁ νήσῳ αἰγιβότῳ προσέκελσε, καὶ οὐ μάθε πώεα
πέρθων πατρὸς ἑοῦ, γεραρῷ δὲ βοηδρομέοντι τοκῆϊ αὐτῷ,
τὸν μάστευε, κακὴν ἐνεμάξατο κῆρα. ἔνθα τὸν αἰολόμητιν
Ὀδυσσέα, μυρία πόντου ἄλγεα μετρήσαντα πολυκμήτοισιν
ἀέθλοις, τρυγὼν ἀλγινόεσσα μιῇ κατενήρατο ῥιπῇ. Θύννῳ δὲ
ξιφίῃ τε συνέμπορον αἰὲν ὀπηδεῖ πῆμα· τὸ δ’ οὔποτ’
ἔχουσιν ἀπότροπον οὔτε μεθέσθαι οὔτε φυγεῖν, πτερύγεσσιν
ἐνήμενον ἄγριον οἶστρον, ὅς σφισι, καυστηροῖο κυνὸς νέον
ἱσταμένοιο, κέντρου πευκεδανοῖο θοὴν ἐνερείδεται ἀλκήν, ὀξὺ
μάλ’ ἐγχρίμπτων, χαλεπὴν δ’ ἐπὶ λύσσαν ὀρίνει, θωρήξας
ὀδύνῃσιν· ἐπισπέρχει δ’ ἀέκοντας φοιταλέῃ μάστιγι
χορευέμεν· οἱ δὲ κελαινῷ τύμματι παιφάσσουσι μεμηνότες,
ἄλλοτε δ’ ἄλλῃ κῦμα καθιππεύουσιν, ἀνήνυτον ἄλγος
ἔχοντες. πολλάκι καὶ νήεσσιν ἐϋκραίροις ἐνόρουσαν ῥιπῇ
ἐλαυνόμενοι δυσκραέϊ· πολλάκι δ’ ἅλμης ἔκθορον ἐς γαῖάν τε
κατέδραμον ἀσπαίροντες καὶ μόρον ἠμείψαντο πολυκμήτων
ὀδυνάων· τοῖον γὰρ δάκος αἰνὸν ἐπιρρέπει οὐδ’ ἀνίησι. καὶ
γάρ τοι καὶ βουσὶν ἀνάρσιος εὖτε πελάσσῃ οἶστρος,
ἐνιχρίμψῃ δὲ βέλος λαγόνεσσιν ἀραιαῖς, οὔτε τι βουφόρβων
μέλεται σέβας οὔτε νομοῖο, οὔτ’ ἀγέλης ποίην δὲ καὶ
αὔλια πάντα λιπόντες σεύονται λύσσῃ τεθοωμένοι· οὐδέ τις
αὐτοῖς οὐ ποταμῶν, οὐ πόντος ἀνέμβατος, οὐδὲ χαράδραι
ῥωγάδες, οὐ πέτρη τις ἀφοίτητος κατερύκει ῥιπὴν ταυρείην,
ὅτ’ ἐπιζέσῃ ὀξὺ κελεύων βουτύπος, ὀτρηρῇσιν ἐπισπέρχων
ὀδύνῃσι· πάντῃ δὲ βρυχή, πάντῃ δέ οἱ ἅλματα χηλῆς
εἱλεῖται· τοίη μιν ἄγει δριμεῖα θύελλα. καὶ τὸ μὲν ἰχθύσιν
ἄλγος ὁμοίϊον ἠδὲ βόεσσι. δελφῖνες δ’ ἀγέλῃσιν ἁλὸς
μέγα κοιρανέουσιν, ἔξοχον ἠνορέῃ τε καὶ ἀγλαϊῃ κομόωντες
ῥιπῇ τ’ ὠκυάλῳ· διὰ γὰρ βέλος ὥστε θάλασσαν ἵπτανται·
φλογόεν δὲ σέλας πέμπουσιν ὀπωπαῖς ὀξύτατον· καί πού τιν’
ὑποπτήσσοντα χαράδραις καί τιν’ ὑπὸ ψαμάθοις εἰλυμένον
ἔδρακον ἰχθύν. ὅσσον γὰρ κούφοισι μετ’ οἰωνοῖσιν ἄνακτες
αἰετοὶ ἢ θήρεσσι μετ’ ὠμηστῇσι λέοντες, ὅσσον
ἀριστεύουσιν ἐν ἑρπυστῆρσι δράκοντες, τόσσον καὶ δελφῖνες ἐν
ἰχθύσιν ἡγεμονῆες. τοῖς δ’ οὔτ’ ἐρχομένοις πελάσαι σχεδὸν
οὔτε τις ἄντην ὄσσε βαλεῖν τέτληκεν, ὑποπτώσσουσι δ’
ἄνακτος τηλόθεν ἅλματα δεινὰ καὶ ἄσθματα φυσιόωντος. οἱ δ’
ὁπότ’ ἰθύσωσι λιλαιόμενοι μετὰ φορβήν, πάντ’ ἄμυδις
κλονέουσιν ἀθέσφατα πώεα λίμνης, παμφύγδην ἐλόωντες·
ἐνέπλησαν δὲ φόβοιο πάντα πόρον· σκιεροὶ δὲ μυχοὶ χθαμαλαί
τε χαράδραι στείνονται λιμένες τε καὶ ἠϊόνων ἐπιωγαὶ
πάντοθεν εἰλομένων· ὁ δὲ δαίνυται ὅν κ’ ἐθέλῃσι,
κρινάμενος τὸν ἄριστον ἀπειρεσίων παρεόντων. ἀλλ’ ἔμπης καὶ
τοῖσιν ἀνάρσιοι ἀντιφέρονται ἰχθύες, οὓς ἀμίας
κικλήσκομεν· οὐδ’ ἀλέγουσι δελφίνων, μοῦναι δὲ κατ’ ἀντία
δηριόωνται. ταῖς μὲν ἀφαυρότερον θύννων δέμας, ἀμφὶ δὲ
σάρκες ἀβληχραί, θαμέες δὲ διὰ στόμα λάβρον ὀδόντες ὀξέα
πεφρίκασι· τὸ καὶ μέγα θάρσος ἔχουσιν, οὐδὲ καταπτώσσουσιν
ὑπέρβιον ἡγητῆρα. εὖτε γὰρ ἀθρήσωσιν ἀπόσσυτον οἶον ἀπ’
ἄλλων δελφίνων ἀγέλης, οἱ δ’ ἀθρόαι ἄλλοθεν ἄλλαι, ἠΰθ’
ὑπ’ ἀγγελίης στρατὸς ἄσπετος, εἰς ἕν’ ἰοῦσαι στέλλονται
ποτὶ μῶλον ἀθαμβέες, ὥστ’ ἐπὶ πύργον δυσμενέων θύνοντες
ἀρήϊοι ἀσπιστῆρες. δελφὶς δ’ ἠϋγένειος ὑπαντιόωντος
ὁμίλου πρῶτα μὲν οὐκ ἀλέγει, μετὰ δ’ ἔσσυται, ἄλλοτε
ἄλλην ἁρπάγδην ἐρύων, μενοεικέα δαῖτα κιχήσας. ἀλλ’ ὅτε
μιν πολέμοιο περιστέψωσι φάλαγγες πάντοθεν, ἀμφὶ δέ μιν στῖφος
μέγα κυκλώσωνται, δὴ τότε οἱ καὶ μόχθος ὑπὸ φρένα δύεται
ἤδη· ἔγνω δ’ αἰπὺν ὄλεθρον ἀπειρεσίοις ἔνι μοῦνος
ἑρχθεὶς δυσμενέεσσι· πόνος δ’ ἀναφαίνεται ἀλκῆς. οἱ μὲν γὰρ
λυσσηδὸν ἀολλέες ἀμφιχυθεῖσαι δελφῖνος μελέεσσι βίην
ἐνέρεισαν ὀδόντων· πάντῃ δὲ πρίουσι καὶ ἄτροποι
ἐμπεφύασι, πολλαὶ μὲν κεφαλῆς δεδραγμέναι, αἱ δὲ γενείων
γλαυκῶν, αἱ δ’ αὐτῇσιν ἐνὶ πτερύγεσσιν ἔχονται, πολλαὶ δ’
ἐν λαγόνεσσι γένυν πήξαντο δαφοινήν, ἄλλαι δ’ ἀκροτάτην
οὐρὴν ἕλον, αἱ δ’ ὑπένερθε νηδύν, αἱ δ’ ἄρ’ ὕπερθεν
ὑπὲρ νώτοιο νέμονται, ἄλλαι δ’ ἐκ λοφιῆς, αἱ δ’ αὐχένος
ᾐώρηνται. αὐτὰρ ὁ παντοίοισι περιπληθὴς καμάτοισι πόντον
ἐπαιγίζει, σφακέλῳ δέ οἱ ἔνδον ὀρεχθεῖ μαινομένη κραδίη,
φλεγέθει δέ οἱ ἦτορ ἀνίῃ, πάντῃ δὲ θρώσκει καὶ
ἑλίσσεται ἄκριτα θύων, παφλάζων ὀδύνῃσι· κυβιστητῆρι δ’
ἐοικὼς ἄλλοτε μὲν βαθὺ κῦμα διατρέχει ἠΰτε λαίλαψ,
ἄλλοτε δ’ ἐς νεάτην φέρεται βρύχα, πολλάκι δ’ ἅλμης ἀφρὸν
ὑπερθρώσκων ἀναπάλλεται, εἴ ἑ μεθείη ἐσμὸς ὑπερφιάλων
νεπόδων θρασύς· αἱ δ’ ἀλίαστοι οὔτι βίης μεθιᾶσιν, ὁμῶς δέ
οἱ ἐμπεφύασι, καί οἱ δυομένῳ τε μίαν δύνουσι κέλευθον,
αὖτις δ’ ἀνθρώσκοντι σὺν ἔξαλοι ἀΐσσουσιν ἑλκόμεναι·
φαίης κε νέον τέρας Ἐννοσιγαίῳ τίκτεσθαι δελφῖσι μεμιγμένον
ἠδ’ ἀμίῃσιν· ὧδε γὰρ ἀργαλέῃ ξυνοχῇ πεπέδηται ὀδόντων.
ὡς δ’ ὅταν ἰητὴρ πολυμήχανος, ἕλκος ἀφύσσων οἰδαλέον, τῷ
πολλὸν ἀνάρσιον ἔνδοθεν αἷμα ἐντρέφεται, διεράς τε γονάς,
κυανόχροα λίμνης ἑρπετά, τειρομένοιο κατὰ χροὸς ἐστήριξε,
δαίνυσθαι μέλαν αἷμα· τὰ δ’ αὐτίκα γυρωθέντα κυρτοῦται καὶ
λύθρον ἐφέλκεται οὐδ’ ἀνίησιν, εἰσόκεν αἱμοβαρῆ ζωρὸν
πότον αὖ ἐρύσαντα ἐκ χροὸς αὐτοκύλιστα πέσῃ μεθύουσιν
ὁμοῖα· ὣς ἀμίαις οὐ πρόσθε χαλᾷ μένος, εἰσόκε σάρκα
κείνην, ἥν ποτ’ ἔμαρψαν, ὑπὸ στόμα δαιτρεύσωνται. ἀλλ’ ὅτε
μιν προλίπωσιν, ἀναπνεύσῃ δὲ πόνοιο δελφίς, δὴ τότε λύσσαν
ἐσόψεαι ἡγητῆρος χωομένου· κρυερὴ δ’ ἀμίαις ἀναφαίνεται
ἄτη. αἱ μὲν γὰρ φεύγουσιν, ὁ δ’ ἐξόπιθεν κεραΐζων,
εἰδόμενος πρηστῆρι δυσηχέϊ, πάντ’ ἀμαθύνει, δάπτων
ἐμμενέως, κατὰ δ’ αἵματι πόντον ἐρεύθει αἰχμάζων γενύεσσι,
παθὼν δ’ ἀπετίσατο λώβην. ὧδε καὶ ἐν ξυλόχοισιν ἔχει φάτις
ἀγρευτήρων θῶας ὑπερφιάλους ἔλαφον πέρι ποιπνύεσθαι
ἀγρομένους· οἱ μὲν γὰρ ἐπαΐγδην γενύεσσι σάρκας
ἀφαρπάζουσι καὶ ἀρτιχύτοιο φόνοιο θερμὸν ἔαρ λάπτουσιν· ὁ
δ’ αἱμάσσων ὀδύνῃσι, βεβρυχὼς ὀλοῇσι περίπλεος ὠτειλῇσιν,
ἄλλοτ’ ἐπ’ ἀλλοίων ὀρέων διαπάλλεται ἄκρας· οἱ δέ μιν οὐ
λείπουσιν, ἀεὶ δέ οἱ ἐγγὺς ἕπονται ὠμησταί, ζωὸν δὲ
διαρταμέοντες ὀδοῦσι ῥινὸν ἀποσχίζουσι, πάρος θανάτοιο
κυρῆσαι, δαῖτα κελαινοτάτην τε καὶ ἀλγίστην πονέοντες. ἀλλ’
ἤ τοι θῶες μὲν ἀναιδέες οὔτιν’ ἔτισαν ποινήν, ἐκ δ’
ἐγέλασσαν ἐπὶ φθιμένοις ἐλάφοισιν, θαρσαλέαι δ’ ἀμίαι τάχα
κύντερα δηρίσαντο. δελφίνων κἀκεῖνο πανέξοχον ἔργον ἀκούων
ἠγασάμην· τοῖς εὖτ’ ἂν ὀλέθριος ἐγγὺς ἵκηται νοῦσος
ἀταρτηρή, τοὺς δ’ οὐ λάθεν, ἀλλ’ ἐδάησαν τέρμα βίου·
πέλαγος δὲ καὶ εὐρέα βένθεα λίμνης φεύγοντες κούφοισιν ἐπ’
αἰγιαλοῖσιν ἔκελσαν· ἔνθα δ’ ἀποπνείουσι καὶ ἐν χθονὶ
μοῖραν ἕλοντο, ὄφρα τις ἢ μερόπων ἱερὸν τρόχιν
Ἐννοσιγαίου κείμενον αἰδέσσαιτο χυτῇ τ’ ἐπὶ θινὶ καλύψαι,
μνησάμενος φιλότητος ἐνηέος, ἠὲ καὶ αὐτὴ βρασσομένη
ψαμάθοισι δέμας κρύψειε θάλασσα, μηδέ τις εἰναλίων ἐσίδοι
νέκυν ἡγητῆρα, μηδέ τις οἰχομένῳ περ ἐνὶ χροΐ λωβήσαιτο
δυσμενέων· ἀρετὴ δὲ καὶ ὀλλυμένοισιν ὀπηδεῖ καὶ κράτος,
οὐδ’ ᾔσχυναν ἑὸν κλέος οὐδὲ θανόντες. Κεστρέα δ’ ἐν
πάντεσσιν ἁλὸς νεπόδεσσιν ἀκούω φέρβειν πρηΰτατόν τε
δικαιότατόν τε νόημα· μοῦνοι γὰρ κεστρῆες ἐνηέες, οὔθ’
ὁμόφυλον οὔτέ τιν’ ἀλλοίης γενεῆς ἄπο πημαίνουσιν· οὐδέ
ποτε ψαύουσιν ὑπὸ στόμα σαρκὸς ἐδωδῆς, οὐδέ φόνου
λάπτουσιν, ἀπημοσύνῃ δὲ νέμονται, αἵματος ἄχραντοι καὶ
ἀκηδέες, ἁγνὰ γένεθλα· φέρβονται δ’ ἢ χλωρὸν ἁλὸς μνίον
ἠὲ καὶ αὐτὴν ἰλύν, ἀλλήλων τε δέμας περιλιχμάζουσι.
τοὔνεκα καί τιν’ ἔχουσι μετ’ ἰχθύσι τίμιον αἰδῶ· οὐ γάρ
τις κείνων νεαρὸν τόκον οἷα καὶ ἅλλων σίνεται, ὠμοφάγων δὲ
βίην ἀπέχουσιν ὀδόντων. ὣς αἰεὶ μετὰ πᾶσι Δίκης πρεσβήϊα
κεῖται αἰδοίης, πάντῃ δὲ γεράσμιον ἤρατο τιμήν. οἱ δ’
ἄλλοι μάλα πάντες ὀλέθριοι ἀλλήλοισιν ἔρχονται· τὸ καὶ
οὔποτ’ ἐσόψεαι ὑπνώοντας ἔλλοπας, ἀλλ’ ἄρα τοῖσι καὶ
ὄμματα καὶ νόος αἰὲν ἐγρήσσει πανάϋπνος· ἐπεὶ τρομέουσι
μὲν αἰεὶ φέρτερον ἀντιόωντα, χερειότερον δ’ ὀλέκουσι. μοῦνον
δ’ οὔποτε φασὶν ἀνὰ κνέφας ἀσπαλιῆες εἰς ἄγρην πεσέειν
ἁπαλὸν σκάρον, ἀλλά που ὕπνον ἐννύχιον κοίλοισιν ὑπὸ
κευθμῶσιν ἰαύειν. οὐ μέντοι τό γε θαῦμα Δίκην ἀπάτερθε
θαλάσσης ναιετάειν· οὐ γάρ τι πάλαι πρέσβειρα θεάων οὐδὲ
μετὰ θνητοῖσιν ἔχε θρόνον, ἀλλὰ κυδοιμοὶ δυσκέλαδοι καὶ
θοῦρος Ἄρευς φθισήνορος ἄτη μαῖά τ’ ἐρικλαύστων πολέμων
Ἔρις ἀλγεσίδωρος ἔφλεγον ἡμερίων δειλὸν γένος· οὐδέ τι
θηρῶν κεκριμένοι πολέες μερόπων ἔσαν, ἀλλὰ λεόντων
αἰνότεροι πύργους τ’ εὐτείχεας ἠδὲ μέλαθρα νηούς τ’
ἀθανάτων εὐώδεας αἵματι φωτῶν καπνῷ τ’ αἰθαλόεντι
κατείνυον Ἡφαίστοιο, εἰσόκε ῥαιομένην γενεὴν ᾤκτειρε
Κρονίων, ὑμῖν δ’ Αἰνεάδῃσιν ἐπέραπε γαῖαν ἀνάψας. ἀλλ’
ἔτι καὶ προτέροισιν ἐν Αὐσονίων βασιλεῦσι θῦνεν Ἄρης,
Κελτούς τε καὶ αὐχήεντας Ἴβηρας θωρήσσων Λιβύης τε πολύν
πόρον ἔργα τε Ῥήνου Ἴστρον τ’ Εὐφρήτην τε· τί μοι τάδε
δούρατος ἔργα μεμνῆσθαι; νῦν γάρ σε, Δίκη θρέπτειρα πολήων,
γινώσκω μερόπεσσι συνέστιον ἠδὲ σύνοικον, ἐξ οὗ μοι
κραίνουσι μέγαν θρόνον ἐμβεβαῶτες ἄμφω θεσπέσιός τε πατὴρ
καὶ φαίδιμος ὄρπηξ· ἐκ τῶν μοι γλυκύς ὅρμος ἀνακτορίης
πεπέτασται. τούς μοι καὶ ῥύοισθε καὶ ἔμπεδον ἰθύνοιτε
πολλαῖς ἐν δεκάδεσσιν ἑλισσομένων ἐνιαυτῶν, Ζεῦ τε καὶ
Οὐρανίδαι, Ζηνὸς χορός, εἴ τις ἀμοιβὴ εὐσεβίης· σκήπτρῳ
δὲ τελεσφόρον ὄλβον ἄγοιτε. νῦν δ’ ἄγε μοι, σκηπτοῦχε,
παναίολα δήνεα τέχνης ἰχθυβόλου φράζοιο καὶ ἀγρευτῆρας
ἀέθλους, θεσμόν τ’ εἰνάλιον ξυμβάλλεο, τέρπεο δ’ οἴμῃ
ἡμετέρῃ· σοῖς μὲν γὰρ ὑπὸ σκήπτροισι θάλασσα εἰλεῖται καὶ
φῦλα Ποσειδάωνος ἐναύλων, ἔργα δέ τοι ξύμπαντα μετ’ ἀνδράσι
πορσύνονται, σοὶ δ’ ἐμὲ τερπωλήν τε καὶ ὑμνητῆρ’ ἀνέηκαν
δαίμονες ἐν Κιλίκεσσιν ὑφ’ Ἑρμαίοις ἀδύτοισι. Ἑρμεία, σὺ
δέ μοι πατρώϊε, φέρτατε παίδων αἰγιόχου, κέρδιστον ἐν
ἀθανάτοισι νόημα, φαῖνέ τε καὶ σήμαινε καὶ ἄρχεο, νύσσαν
ἀοιδῆς ἰθύνων· βουλὰς δὲ περισσονόων ἁλιήων αὐτός, ἄναξ,
πρώτιστος ἐμήσαο καὶ τέλος ἄγρης παντοίης ἀνέφηνας, ἐπ’
ἰχθύσι κῆρας ὑφαίνων. Πανὶ δὲ Κωρυκίῳ βυθίην παρακάτθεο
τέχνην, παιδὶ τεῷ, τὸν φασὶ Διὸς ῥυτῆρα γενέσθαι, Ζηνὸς
μὲν ῥυτῆρα, Τυφαόνιον δ’ ὀλετῆρα. κεῖνος γὰρ δείπνοισιν ἐπ’
ἰχθυβόλοισι δολώσας σμερδαλέον Τυφῶνα παρήπαφεν, ἔκ τε
βερέθρου δύμεναι εὐρωποῖο καὶ εἰς ἁλὸς ἐλθέμεν ἀκτήν·
ἔνθα μιν ὀξεῖαι στεροπαὶ ῥιπαί τε κεραυνῶν ζαφλεγέες
πρήνιξαν· ὁ δ’ αἰθόμενος πυρὸς ὄμβροις κρᾶθ’ ἑκατὸν
πέτρῃσι περιστυφελίζετο πάντῃ ξαινόμενος· ξανθαὶ δὲ παρ’
ἠϊόνεσσιν ἔτ’ ὄχθαι λύθρῳ ἐρευθιόωσι Τυφαονίων ἀλαλητῶν.
Ἑρμεία κλυτόβουλε, σὲ δ’ ἔξοχον ἱλάσκονται ἰχθυβόλοι· τῷ
καί σε σὺν ἀγροίοισιν ἀΰσας δαίμοσιν εὐθήροιο μετὰ κλέος
ἔρχομαι οἴμης. πρῶτα μὲν ἀσπαλιῆϊ δέμας καὶ γυῖα παρείη
ἀμφότερον καὶ κραιπνὰ καὶ ἄλκιμα, μήτε τι λίην πίονα μήτε
τι σαρκὶ λελειμμένα· δὴ γὰρ ἀνάγκη πολλάκι μιν κρατεροῖσιν
ἀνελκομένοισι μάχεσθαι ἰχθύσιν, οἷς ὑπέροπλον ἔνι σθένος,
εἰσόκεν ἅλμης μητρὸς ἐν ἀγκοίνῃσιν ἑλισσόμενοι δονέονται.
χρειὼ δ’ ἐκ πέτρης τε θορεῖν πέτρην τ’ ἀνοροῦσαι ῥηϊδίως·
χρειὼ δὲ πόνου βυθίοιο ταθέντος ῥίμφα διϊχνεῦσαι δολιχὸν
πόρον ἔς τε βάθιστα δῦναι καὶ μίμνοντα μετ’ οἴδμασιν ὡς
ἐπὶ γαίης δηθύνειν ἔργοισι πονεύμενον, οἶς ἐνὶ πόντῳ
ἄνδρες ἀεθλεύουσι ταλάφρονα θυμὸν ἔχοντες. ψυχὴν δ’
ἀσπαλιεὺς πολυπαίπαλος ἠδὲ νοήμων εἴη· ἐπεὶ μάλα πολλὰ
καὶ αἰόλα μηχανόωνται ἰχθύες ἐγκύρσαντες ἀνωΐστοισι
δόλοισι. τολμήεις δὲ μάλιστα καὶ ἄτρομος ἠδὲ σαόφρων εἴη,
μηδ’ ὕπνου φιλέοι κόρον· ὀξὺ δὲ λεύσσοι ἐγρήσσων κραδίῃ τε
καὶ ὄμμασι πεπταμένοισιν. εὖ δὲ φέροι καὶ χεῖμα Διὸς καὶ
δίψιον ὥρην Σειρίου· ἱμείροι δὲ πόνων, ἐράοι δὲ θαλάσσης·
ὧδε γὰρ εὐάγρης τε καὶ Ἑρμείᾳ φίλος εἴη. Θήρη δ’
ἑσπερίη μὲν ὀπωρινῇσιν ἐν ὥραις καρτίστη τελέθει καὶ
ἑωσφόρος εὖτ’ ἀνατέλλῃ· χείματι δ’ ἠελίοιο βολαῖς ἅμα
κιδναμένῃσι στέλλεσθαι· πᾶν δ’ ἦμαρ ἐν εἴαρι τηλεθόωντι
ἄγραις παντοίῃσιν ὀφέλλεται, ἦμος ἅπαντες ἔλλοπες
ἠϊόνεσσιν ἐφέστιοι ἐγγύθι γαίης ἕλκονται τοκετῶν τε μόγῳ
δίψῃ τ’ Ἀφροδίτης. αἰεὶ δ’ εἰς ἄνεμον παπταινέμεν, ὅς κεν
ἄῃσιν ἤπιος, εὐδιόων, μαλακὴν ἅλα κοῦφα κυλίνδων· λάβρους
γὰρ τρομέουσι καὶ ἐχθαίρουσιν ἀήτας ἰχθύες, οὐδ’ ἐθέλουσιν
ὑπεὶρ ἅλα δινεύεσθαι· εὐκραεῖ δ’ ἀνέμῳ περιδέξιος ἵσταται
ἄγρη. πάντες δὲ πνοιῇσιν ἐναντία καὶ ῥοθίοισι πλῶτες
ἁλὸς θύνουσιν, ἐπεὶ σφίσιν ὧδε κέλευθος ῥηϊτέρη
στείχουσιν ἐπ’ ᾐόνας, οὐδ’ ὑπ’ ἀνάγκης ἐξόπιθε ῥιπῇσιν
ἐλαυνόμενοι μογέουσιν. ἀλλ’ ἁλιεὺς στέλλοιτο λίνον πνοιῇσι
πετάσσας οὔριον, ἐς Βορέην μέν, ἐπὴν Νότος ὑγρὸς ἄῃσιν·
ἐς Νοτίην δὲ θάλασσαν ἐπειγομένου Βορέαο· Εὔρου δ’
ἱσταμένοιο ποτὶ Ζεφύροιο κέλευθα· πρὸς δ’ Εὖρον Ζέφυρος
φορέοι σκάφος· ὧδε γὰρ ἑσμοὶ ἄσπετοι ἀντήσουσι καὶ
εὔβολος ἔσσεται ἄγρη. τέτραχα δ’ εἰναλίης θήρης νόμον
ἐφράσσαντο ἰχθυβόλοι· καὶ τοὶ μὲν ἐπ’ ἀγκίστροισι γάνυνται,
τῶν δ’ οἱ μὲν δονάκεσσιν ἀναψάμενοι δολιχοῖσιν ὁρμιὴν
ἵππειον ἐΰπλοκον ἀγρώσσουσιν· οἱ δ’ αὔτως θώμιγγα
λινόστροφον ἐκ παλαμάων δησάμενοι πέμπουσιν· ὁ δ’ ἢ καθέτοισι
γέγηθεν ἢ πολυαγκίστροισιν ἀγάλλεται ὁρμιῇσι. δίκτυα δ’
αὖτ’ ἄλλοισι μέλει πλέον ἐντύνεσθαι· τῶν τὰ μὲν
ἀμφίβληστρα, τὰ δὲ γρῖφοι καλέονται, γάγγαμά τ’ ἠδ’ ὑποχαὶ
περιηγέες ἠδὲ σαγῆναι· ἄλλα δὲ κικλήσκουσι καλύμματα, σὺν
δὲ σαγήναις πέζας καὶ σφαιρῶνας ὁμοῦ σκολιόν τε πάναγρον·
μυρία δ’ αἰόλα τοῖα δολορραφέων λίνα κόλπων. ἄλλοι δ’ αὖ
κύρτοισιν ἐπὶ φρένα μᾶλλον ἔχουσι, κύρτοις, οἵ κνώσσοντας
ἑοὺς ηὔφρηναν ἄνακτας εὐκήλους· βαιῷ δὲ πόνῳ μέγα
κέρδος ὀπηδεῖ. ἄλλοι δ’ οὐτάζουσι τανυγλώχινι τριαίνῃ
ἔλλοπας ἐκ χέρσου τε καὶ ἐκ νεός, ὡς ἐθέλουσι. τῶν πάντων
καὶ μέτρον ὅσον καὶ κόσμον ἑκάστου ἀτρεκέως ἴσασιν, ὅσοι
τάδε τεκταίνονται. ἰχθύσι δ’ οὐκ ἄρα μοῦνον ἐπ’ ἀλλήλοισι
νόημα πυκνὸν ἔην καὶ μῆτις ἐπίκλοπος, ἀλλὰ καὶ αὐτοὺς
πολλάκις ἐξεπάφησαν ἐπίφρονας ἀγρευτῆρας καὶ φύγον
ἀγκίστρων τε βίας λαγόνας τε πανάγρων, ἤδη ἐνισχόμενοι, παρὰ
δὲ φρένας ἔδραμον ἀνδρῶν, βουλῇ νικήσαντες, ἄχος δ’
ἁλιεῦσι γένοντο. κεστρεὺς μὲν πλεκτῇσιν ἐν ἀγκοίνῃσι
λίνοιο ἑλκόμενος δόλον οὔτι περίδρομον ἠγνοίησεν, ὕψι δ’
ἀναθρώσκει, λελιημένος ὕδατος ἄκρου, ὀρθὸς ἄνω σπεύδων
ὅσσον σθένος ἅλματι κούφῳ ὁρμῆσαι, βουλῆς δὲ σαόφρονος
οὐκ ἐμάτησε· πολλάκι γὰρ ῥιπῇσι καὶ ὕστατα πείσματα
φελλῶν ῥηϊδίως ὑπερᾶλτο καὶ ἐξήλυξε μόροιο. ἢν δ’ ὅ γ’
ἀνορμηθεὶς πρῶτον στόλον αὖτις ὀλίσθῃ ἐς βρόχον, οὐκέτ’
ἔπειτα βιάζεται οὐδ’ ἀνορούει ἀχνύμενος, πείρῃ δὲ μαθὼν
ἀποπαύεται ὁρμῆς. ὡς δ’ ὅτε τις νούσῳ πολυκηδέϊ δηρὸν
ἀλύων πρῶτα μὲν ἱμείρων τε καὶ ἱέμενος βιότοιο πάντα μάλ’
ἰητῆρσιν ἐφέσπεται, ὅσσα κέλονται ῥέζων· ἀλλ’ ὅτε κῆρες
ἐπικρατέωσιν ἄφυκτοι Ἄϊδος, οὐκέτ’ ἔπειτα μέλει βίου,
ἀλλὰ τανυσθεὶς κεῖται ἐπιτρέψας θανάτῳ κεκαφηότα γυῖα, ἤδη
λοίσθιον ἦμαρ ὁρώμενος ἐγγύθι πότμου· ὣς ἄρα καὶ
κεστρεὺς ἐδάη τέλος οἷον ἱκάνει, κεῖται δὲ προπεσών,
μίμνων μόρον ἀγρευτῆρος. Μύραιναι δ’ ὅτε κέν ποτ’ ἐνιπλήξωσι
λίνοισι, διζόμεναι βρόχον εὐρὺν ἐν ἕρκεϊ δινεύονται, τοῦ
δὲ διαΐγδην ὀφίων νόμον ὁρμηθεῖσαι πᾶσαι ὀλισθηροῖσι
διεξέπεσον μελέεσσι. λάβραξ δὲ πτερύγεσσι διὰ ψαμάθοιο λαχήνας
βόθρον ὅσον δέξασθαι ἑὸν δέμας ἠΰτ’ ἐς εὐνὴν ἐκλίνθη·
καὶ τοὶ μὲν ἐπ’ ἠϊόνας κατάγουσι δίκτυον ἀσπαλιῆες, ὁ δ’
ἰλίϊ κείμενος αὔτως ἀσπασίως ἤλυξε καὶ ἔκφυγεν ἄρκυν
ὀλέθρου. τοῖα δὲ τεχνάζει καὶ μορμύρος· εὖτ’ ἂν ἐς ἄγρην
φράσσηται προπεσών, ὁ δὲ δύεται ἐν ψαμάθοισι. λάβραξ δ’
ἀγκίστροιο τυπεὶς εὐκαμπέος αἰχμῇ ὑψόσ’ ἀναθρώσκων
κεφαλὴν ἀζηχὲς ἐρείδει αὐτῇ ἐν ὁρμιῇ βεβιημένος, ὄφρα
οἱ ἕλκος εὐρύτερόν τε γένοιτο καὶ ἐκφυγέῃσιν ὄλεθρον.
τοῖα καὶ ὄρκυνοι μεγακήτεες ἐφράσσαντο· εὖτε γὰρ ἁρπάξωσι
γένυν γναμπτοῖο δόλοιο, ῥίμφα τιταινόμενοι νεάτην ὑπὸ βύσσαν
ἵενται, χεῖρα βιαζόμενοι θηρήτορος· ἢν δ’ ἀνύσωσιν ἐς
πέδον, αὐτίκ’ ἔπειτα κάρη θείνοντες ἐς οὖδας ὠτειλὴν
ἔρρηξαν, ἀποπτύουσι δ’ ἀκωκήν. ἀλλ’ ὁπόταν καθέτοισι
πελώριοι ἀμφιχάνωσιν ἰχθύες, οἷα βοῶν τε πέλει προβάτων τε
γένεθλα ἢ βατὶς ἢ καὶ ὄνων νωθρὸν γένος, οὐκ ἐθέλουσιν
ἕσπεσθαι, ψαμάθοισι δ’ ἐπὶ πλατὺ σῶμα βαλόντες ἀθρόοι
ἐμβαρύθουσι, μόγον θ’ ἁλιεῦσιν ἔθηκαν. πολλάκι δ’ ἐξώλισθον
ἀπ’ ἀγκίστροιο λυθέντες. Λαιψηραὶ δ’ ἀμίαι καὶ ἀλώπεκες
εὖτ’ ἂν ἔχωνται, εὐθὺς ἄνω σπεύδουσιν ὑποφθαδόν, αἶψα
δὲ μέσσην ὁρμιὴν ὑπ’ ὀδοῦσι διέτμαγον ἠὲ καὶ ἄκρας
χαίτας· τοὔνεκα τῇσιν ἐχαλκεύσανθ’ ἁλιῆες καυλὸν ἐπ’
ἀγκίστρῳ δολιχώτερον, ἄρκος ὀδόντων. ναὶ μὴν καὶ νάρκη
σφέτερον νόον οὐκ ἀπολείπει πληγῇ ἀνιάζουσα· τιταινομένη δ’
ὀδύνῃσιν ὁρμιῇ λαγόνας προσπτύσσεται· αἶψα δὲ χαίτης
ἱππείης δόνακός τε διέδραμεν ἔς θ’ ἁλιῆος δεξιτερὴν ἔσκηψε
φερώνυμον ἰχθύος ἄλγος· πολλάκι δ’ ἐκ παλάμης κάλαμος φύγεν
ὅπλα τε θήρης. τοῖος γὰρ κρύσταλλος ἐνίζεται αὐτίκα χειρί.
σηπίαι αὖ τοίῃσι δολοφροσύνῃσι μέλονται. ἔστι τις ἐν
μήκωσι θολὸς κείνῃσι πεπηγὼς κυάνεος, πίσσης δνοφερώτερος,
ἀχλύος ὑγρῆς φάρμακον ἀπροτίοπτον, ὅ τε σφίσιν ἄλκαρ
ὀλέθρου ἐντρέφεται· τὰς δ’ εὖτ’ ἂν ἕλῃ φόβος, αὐτίκα
κείνου ὀρφναίας ῥαθάμιγγας ἀνήμεσαν, ἀμφὶ δὲ πόντου πάντα
πέριξ ἐμίηνε καὶ ἠμάλδυνε κέλευθα ἰχὼρ ἀχλυόεις, ἀνὰ δ’
ἔτραπε πᾶσαν ὀπωπήν· αἱ δὲ διὰ θολόεντος ἄφαρ φεύγουσι
πόροιο ῥηϊδίως καὶ φῶτα καὶ εἴ ποθι φέρτερον ἰχθύν. ταῖς
δ’ ἴσα τεχνάζουσι καὶ ἠερόφοιτα γένεθλα τευθίδος· οὐ δ’ ἄρα
τῇσι μέλας θολὸς ἀλλ’ ὑπερευθὴς ἐντρέφεται, μῆτιν δὲ
πανείκελον ἐντύνονται. Τοίοις μὲν φρονέουσι νοήμασιν· ἀλλὰ
καὶ ἔμπης ὄλλυνται πυκινῇσιν ἐπιφροσύναις ἁλιήων. τοὺς
μὲν δὴ πελάγεσσιν ἐν ἠλιβάτοισι θέοντας ῥηϊδίως ἐρύουσιν·
ἐπεὶ σφίσιν οὔτι νόημα ποικίλον· ἤδη γάρ τις ἐπέσπασε καὶ
κρομύοισι γυμνοῖς τ’ ἀγκίστροισιν ἑλὼν πελαγοστρόφον ἰχθύν.
ὅσσοι δ’ αὖ γαίης ἁλιερκέος ἄλχι νέμονται, τοῖσι μὲν
ὀξύτερος πέλεται νόος, ἀλλὰ καὶ αὐτῶν βαιοὶ μὲν καρῖσιν
ἀφαυροτέραις ἐρύονται, πουλυπόδων θυσάνοις ἢ καρκίνῳ
ἀμφιχανόντες καρκινάσιν τ’ ὀλίγῃσι καὶ εἰ κρέας ἁλμυρὸν
ἅπτοις πετραίαις θ’ ἑλμῖσι καὶ ὅττι τοι ἄγχι παρείη
ἰχθυόεν· βαιοὺς δ’ ἐπὶ μείζοσιν ὁπλίζοιο· δείπνοις γὰρ
γελόωντες ἐπισπεύδουσιν ὄλεθρον· ἦ γὰρ ἀεὶ πλωτῶν σιφλὸν
γένος θεόντων. θύννον μὲν κορακῖνος ἄγει, λάβρακα δὲ καρὶς
πιαλέη, χάννος δὲ φίλον φάγροισι δέλετρον καὶ βῶκες συνόδοντι
καὶ ἱππούροισιν ἴουλοι· τρίγλη δ’ ὀρφὸν ἔπεφνε καὶ ἔσπασε
κιρρίδα πέρκη, μαινίδι δὲ χρύσοφρυς ἀνέλκεται· αὐτὰρ
ἀνιγραὶ μύραιναι μετὰ σάρκας ἐπειγόμεναι φορέονται
πουλυπόδων· ὅσσοι δὲ δέμας περίμετρον ἔχουσι, θύννῳ μὲν
κὲν κάλλιχθυς ἰαίνεται, αὐτὰρ ὀνίσκοις ὄρκυνος, λάβρακα δ’
ἐπ’ ἀνθίῃ ὁπλίζοιο, ἵππουρον ξιφίῃ, γλαύκῳ δ’ ἔπι
κεστρέα πείροις· ἄλλῳ δ’ ἀλλοίην γενεὴν ἐπιτεχνάζοιο,
κρέσσονι χειροτέρην· ἐπεὶ ἦ μάλα πάντες ἔασιν ἀλλήλοις
φορβή τε φίλη καὶ λίχνος ὄλεθρος. ὣς οὐδὲν λιμοῖο
κακώτερον οὐδὲ βαρείης γαστέρος, ἣ κρατέει μὲν ἐν
ἀνθρώποισιν ἀπηνὴς καὶ χαλεπὴ δέσποινα συνέστιος, οὔποτε
δασμῶν ληθομένη, πολλοὺς δὲ παρασφήλασα νόοιο εἰς ἄτην
ἐνέηκε καὶ αἴσχεσιν ἐγκατέδησε· γαστὴρ δὲ θήρεσσι καὶ
ἑρπυστῆρσιν ἀνάσσει ἠερίῃς τ’ ἀγέλῃσι, τὸ δὲ πλέον ἐν
νεπόδεσσι κάρτος ἔχει· κείνοις γὰρ ἀεὶ μόρος ἔπλετο
γαστήρ. Ἀνθιέων δὲ πρῶτα περίφρονα πεύθεο θήρην, οἵην
ἡμετέρης ἐρικυδέος ἐντύνονται πάτρης ἐνναετῆρες ὑπὲρ
Σαρπηδόνος ἀκτῆς ὅσσοι θ’ Ἑρμείαο πόλιν, ναυσίκλυτον ἄστυ
Κωρύκιον, ναίουσι καὶ ἀμφιρύτην Ἐλεοῦσαν. πέτρας μὲν κείνας
τεκμαίρεται ἐγγύθι γαίης ἴδρις ἀνήρ, οἵῃσιν ὑπ’ ἀνθίαι
αὐλίζονται, ἀντροφυεῖς, κευθμῶσι διαρρῶγας θαμέεσσι· δουρὶ δ’
ἀναπλώσας πινάκων ἐριηχέα τεύχει δοῦπον ἐπικροτέων· πατάγῳ
θ’ ἐπιτέρπεται ἦτορ ἀνθιέων· καί πού τις ἀνέδραμεν αὐτίκα
λίμνης, παπταίνων ἄκατόν τε καὶ ἀνέρα· τῷ δ’ ἄρ’ ἑτοίμας
πέρκας εὐθὺς ἵησιν ἐν οἴδμασιν ἢ κορακίνους ἀσπαλιεύς,
πρώτης ὀρέγων ξεινήϊα φορβῆς. αὐτὰρ ὅ γ’ ἁρπάγδην
κεχαρημένος εἰλαπινάζει δαῖτα φίλην σαίνει τε δολόφρονα
θηρητῆρα. ὡς δὲ φιλοξείνοιο μετ’ ἀνέρος οἰκία κέλσῃ κλεινὸς
ἀνὴρ ἢ χειρὸς ἐν ἔργμασιν ἠὲ νόοιο, ἀσπασίως δ’ ὅ μιν
εἶδεν ἐφέστιον, εὖ δέ ἑ δώροις εὖ τέ μιν εἰλαπίναις τε
φιλοφροσύναις τ’ ἀγαράζει παντοίαις· ἄμφω δὲ γεγηθότες ἀμφὶ
τραπέζῃ τέρπονται κρητῆρος ἀμοιβαίοις δεπάεσσιν· ὣς ὁ μὲν
ἀσπαλιεὺς κεχαρημένος ἐλπωρῇσι μειδιάᾳ, δείπνοις δὲ νέοις
ἐπιτέρπεται ἰχθύς. ἔνθεν ἔπειθ’ ὁ μὲν αἰὲν ἐπημάτιος
ποτὶ πέτρην στέλλεται, οὐδ’ ἀνίησιν ἑὸν πόνον οὐδ’
ἀπολείπει δαῖτα φέρων· οἱ δ’ αὐτίκ’ ἀολλέες ἀμφαγέρονται
δαιτυμόνες κατὰ χῶρον, ἅτε κλητῆρος ἄγοντος. αἰεὶ δὲ
πλεόνεσσιν ἑτοιμοτέροις τε παρίσχει φορβὴν ἁρπαλέην· οὐδέ
σφισιν ἄλλα κέλευθα οὐδ’ ἄλλοι κεεθμῶνες ἐνὶ φρεσίν, ἀλλὰ
μένοντες αὐτοῦ δηθύνουσιν, ἅτε σταθμοῖσι νομήων πώεα
χειμερίοισιν ἐν ἤμασιν αὐλίζονται, οὐδ’ ὀλίγον σηκοῖο
λιλαιόμενα προνέεσθαι. οἱ δ’ ὅτ’ ἐσαθρήσωσιν ἀειρομένην ἀπὸ
χέρσου σπερχομένην τ’ ἐλάταις ἄκατον τρόφον, αὐτίκαπάντες
ὀρθοὶ καγχαλόωντες ὑπεὶρ ἅλα δινεύοντες ἱμερόεν παίζουσι
καὶ ἀντιόωσι τιθήνῃ. ὡς δ’ ὁπότ’ ἀπτήνεσσι φέρῃ βόσιν
ὀρταλίχοισι μήτηρ, εἰαρινοῦ ζεφύρου πρωτάγγελος ὄρνις, οἱ δ’
ἁπαλὸν τρύζοντες ἐπιθρώσκουσι καλιῇ γηθόσυνοι περὶ μητρὶ
καὶ ἱμείροντες ἐδωδῆς χεῖλος ἀναπτύσσουσιν, ἅπαν δ’ ἐπὶ
δῶμα λέληκεν ἀνδρὸς ξεινοδόκοιο λίγα κλάζουσα νεοσσοῖς· ὣς
οἵ γε θρεπτῆρος ἐναντίον ἐρχομένοιο γηθόσυνοι θρώσκουσι,
χοροιτύπον ὥστ’ ἀνὰ κύκλον. τοὺς δ’ ἁλιεὺς βρώμῃσιν
ἐπασσυτέρῃσι λιπαίνων χειρί τ’ ἐπιψαύων χειρός τ’ ἄπο δῶρα
τιταίνων πρηΰνει φίλον ἦτορ· ἄφαρ δέ οἱ ἠΰτ’ ἄνακτι
πείθονται, καὶ χειρὸς ὅπη νεύσειε μύωπι ῥίμφα διαΐσσουσιν·
ὁ δ’ ἄλλοτε νηὸς ὄπισθεν ἄλλοτε δὲ πρόσσω, ποτὲ δὲ σχεδὸν
ἠπείροιο πέμπει δεξιτερήν· τοὺς δ’ ὄψεαι ἠΰτε παῖδας
ἀνδρὸς ἐπιφροσύνῃσι παλαισμοσύνης ἀνὰ χῶρον τῇ καὶ τῇ
θύνοντας, ἐπίσκοπος ἔνθα κελεύει. ἀλλ’ ὅτε οἱ κομιδῆς μὲν
ἅλις, θήρη δὲ μέληται, δή ῥα τόθ’ ὁρμιὴν μὲν ἀναψάμενος
χερὶ λαιῇ ἕζεται, ἀγκίστρου δὲ βέλος κρατερόν τε θοόν τε
ὁπλίζει, καὶ τοὺς μὲν ἀπέτραπε χειρὶ κελεύων πάντας ὁμῶς
ἢ λᾶαν ἑλὼν ἔρριψε καθ’ ὕδωρ· οἱ δ’ ἐπὶ τῷ δύνουσιν,
ὀϊόμενοι βόσιν εἶναι· τῶν δ’ ἕνα μοῦνον ἔλειπεν
ἀπόκριτον, ὅν κ’ ἐθέλῃσι, δύσμορον, ὑστατίοισι κεχαρμένον
ἐν δείπνοισι· ἄγκιστρον μὲν ὄρεξεν ὑπεὶρ ἁλός· αὐτὰρ ὅ
γ’ ἄτην καρπαλίμως ἥρπαξεν, ὁ δ’ ἔσπασεν ἀμφοτέρῃσι θερμὸς
ἀνήρ, ὠκεῖαν ἑλὼν καὶ ἐπίκλοπον ἄγρην· λήθει δ’ ἀνθιέων
ἄλλον χορόν· ἤν γὰρ ἴδωνται ἢ σμαραγὴν ἀΐωσι δυσαγρέος
ἑλκομένοιο, οὐκέτι οἱ τόσα δεῖπνα παρέσσεται, ὥς κεν
ἵκοιντο αὖτις ὑποτροπάδην, ἀπὸ δ’ ἔπτυσαν ἐχθήραντες καὶ
κομιδὴν καὶ χῶρον ὀλέθριον· ἀλλά τις εἴη ἴφθιμος, κρατερῶς
δὲ βιησάμενός μιν ἀνέλκοι, ἢ καὶ δεύτερος ἄλλος ἐφαπτέσθω
καμάτοιο· ὧδε γὰρ οὐ φρονέοντες ἑὴν δολομήχανον ἄτην
αὐτοὶ πιανθέντες ἐοικότα πιαίνουσιν· αἰεὶ δ’, εὖτ’
ἐθέλῃσθα, παρέσσεται εὔστοχος ἄγρη. ἄλλοι δ’ ἰφθίμῳ τε
βίῃ καὶ κάρτεϊ γυίων πειθόμενοι μέγαν ἆθλον ἐπ’ ἀνθίῃ
ὁπλίζονται, οὐ φιλίην, οὐ σῖτα πονεύμενοι, ἀλλ’ ἐς ἀκωκὴν
ἀγκίστρου σπεύδουσι καὶ ἠνορέῃ βιόωνται. χαλκοῦ μὲν
σκληροῖο τετυγμένον ἠὲ σιδήρου ἄγκιστρον πέλεται, δίχα δὲ
γλωχῖνες ἔχουσιν ἀμφίδυμοι μέγα πεῖσμα λινόστροφον· ἀμφὶ δ’
ἄρ’ αὐτῷ λάβρακα ζώοντα παρήλασαν, εἴ σφι παρείη· εἰ δὲ
θάνοι, τάχα οἵ τις ὑπὸ στόμα θῆκε μόλιβδον, δελφῖν’ ὃν
καλέουσιν· ὁ δὲ βρίθοντι μολίβδῳ κλίνει τ’ ἀγκλίνει τε κάπη
ζώοντι ἐοικώς. θώμιξ δὲ κρατερή τε καὶ εὔπλοκος· ἀλλ’ ὅτε
δοῦπον ἀνθίαι εἰσαΐοντες ἀναθρώξωσι θαλάσσης, ἄλλοις μὲν
μέλεται κώπης πόνος, αὐτὰρ ὅ γ’ ἄκρης ἐκ πρύμνης ἁλιεὺς
δόλον ἀγκύλον εἰς ἅλα πέμπει, ἦκ’ ἀναδινεύων· οἱ δ’
αὐτίκα πάντες ἕπονται νηΐ τε καὶ φεύγοντι δεδορκότες
εἴκελον ἰχθὺν σπεύδοντες μετὰ δαῖτα παραφθαδὸν ἀΐσσουσιν
ἀλλήλων· φαίης κεν ἐπ’ ἀνέρα δήϊον ἄνδρα γούνατ’
ἐλαφρίζειν πεφοβημένον· οἱ δ’ ἄρα νίκης ἐσθλῆς ἱμείρουσιν·
ὁ δ’ ἔξοχον ὅν κεν ἴδηται ἀσπαλιεύς, τῷ δαῖτα παρέσχεθεν·
αὐτὰρ ὁ λάβρως δῶρα χανὼν δύσδωρα μετέδραμεν· ἔνθεν ἔπειτα
ἀλκὴν ἀμφοτέρων θηήσεαι, οἷος ἄεθλος μαρναμένων ἀνδρός τε
καὶ ἰχθύος ἑλκομένοιο· τοῦ μὲν γὰρ σθεναροί τε βραχίονες
ἠδὲ μέτωπα ὦμοί τ’ αὐχένιοί τε παρασφύριοί τε τένοντες
ἀλκῇ κυμαίνουσι καὶ ἠνορέῃ τανύονται· αὐτὰρ ὅ γ’
ἀσχαλόων ὀδύνης ὕπο μάρναται ἰχθύς, ἕλκων αὖ ἐρύοντα,
βιώμενος εἰς ἅλα δῦναι, ἄσχετα μαιμώων· ὁ δὲ κέκλεται
ἄνδρας ἑταίρους ἐμπίπτειν ἐλάτῃσι· διωκομένης δ’ ἀκάτοιο
ἔμπαλιν ἐκ πρύμνης ὅλος ἕλκεται ἰχθύος ὁρμῇ· κλάζει δ’
ὁρμή, χειρὸς δ’ ἀπολείβεται αἷμα πριομένης· ὁ δ’ ἄρ’ οὔτι
βαρύν μεθίησιν ἀγῶνα. ὡς δὲ δύω μεμαῶτες ὑπέρβιοι ἀνέρες
ἀλκὴν ἅμματ’ ἐπ’ ἀλλήλοισι τιταινόμενοι βιόωνται ἑλκῦσαι,
ῥιπῇσιν ὀπισθοφόροις ἐρύοντες, δηρόν τ’ ἀμφότεροι καμάτων
ἴσα μέτρα φέροντες ἐμμενέως ἕλκουσι καὶ ἐμμενέως
ἐρύονται· ὣς τοῖς, ἰχθυβόλῳ τε καὶ ἰχθύϊ, νεῖκος ὄρωρε,
τοῦ μὲν ἀπαΐξαι, τοῦ δ’ ἑλκέμεν ἱμείροντος. οὐ μέν μιν
λείπουσιν ἐν ἄλγεσιν ἰχθύες ἄλλοι ἀνθίαι ἀλλ’ ἐθέλουσιν
ἀμυνέμεν, ἐν δέ οἱ αὐτῷ νῶτα βίῃ χρίμπτουσι καὶ
ἐμπίπτουσιν ἕκαστος, ἄφρονες, οὐδ’ ἐνόησαν ἐὸν τείροντες
ἑταῖρον. πολλάκι καὶ θώμιγγα λιλαιόμενοι γενύεσσι ῥῆξαι
ἀμηχανόωσιν, ἐπεὶ στόμα τοῖσιν ἄοπλον. ὀψὲ δέ μιν καμάτῳ
τε καὶ ἄλγεσι μοχθίζοντα πυκναῖς τ’ εἰρεσίῃσι βιώμενος
ἔσπασεν ἀνήρ· εἰ δ’ ἄρα οἱ καὶ τυτθὸν ὑπείξεται, οὔ μιν
ἔπειτα ἐλεύσει· τοῖον γὰρ ὑπερφίαλον σθένος αὐτῷ. πολλάκι
δ’ ὀξύπρωρον ὑπὲρ ῥάχιν ἔτμαγε δάψας ὁρμιήν, ἀπὸ δ’
ᾖξε λιπὼν κενὸν ἀγρευτῆρα. τοῖον καὶ κάλλιχθυς ἔχει
σθένος ἠδὲ γενέθλη ὀρκύνων ὅσσοι τε δέμας κητώδεες ἄλλοι
πλάζονται· τοίοις δὲ βραχίοσιν ἀγρώσσονται. ἄλλους δ’ αὖ
βρώμῃσι καὶ εἰλαπίνῃσι δολώσας ἀγρώσσει ἁλιεύς· ἀγαθὸς
δέ οἱ ἔσσεται ἰχθὺς κάνθαροι, ὃς πέτρῃσιν ἀεὶ λεπρῇσι
γέγηθε. κύρτον δὲ πλέξαιο περίδρομον ὅττι μέγιστον, τεύχων
ἢ σπάρτοισιν Ἰβηρίσιν ἠὲ λύγοισι, ῥάβδους ἀμφιβαλών·
λευρὴ δέ οἱ εἴσοδος ἔστω γαστήρ τ’ εὐρυχανής· δέλεαρ δέ
οἱ ἔνδον ἐνείης πούλυπον ἑρπυστὴν ἢ κάραβον, ἐκ πυρὸς
ἄμφω ὀπταλέους· κνίσση γὰρ ἐφέλκεται ἰχθύας εἴσω. ὧδε
μὲν ἐντύνας πλεκτὸν δόλον ἐγγύθι πέτρης δόχμιον ἀγκλίνοις,
ὕφαλον λόχον· αὐτίκα δ’ ὀδμὴ κάνθαρον ὀτρυνέει τε καὶ
ἵξεται ἔνδοθι κύρτου, οὐ μάλα θαρσαλέος πρώτην ὁδόν, ἀλλὰ
τάχιστα δαισάμενος παλίνορσος ἀπέδραμεν· ἔνθεν ἔπειτα
κυρτεὺς μὲν κείνοισιν ἀεὶ νεοτερπέα φορβὴν ἐντίθεται· τοὺς
δ’ αἶψα δυσώνυμος ἐντὸς ἀγείρει γαστήρ, ἄλλον δ’ ἄλλος
ἄγει σύνδορπον ἑταῖρον. ἤδη δ’ ἀτρομέοντες ἀολλέες ἔνδοθι
κύρτου ἀγρόμενοι πρόπαν ἦμαρ ἐνήμενοι, ὥστε μέλαθρον
κτησάμενοι, μίμνουσι, κακὴν δ’ εὕροντο καλιήν. ὡς δ’ ὁπότ’
ὀρφανικοῖο μετ’ ἠιθέοιο μέλαθρον οὔτι σαοφροσύνῃσι μεμηλότες
ἥλικες ἄλλοι κλητοί τ’ αὐτόμολοί τε πανήμεροι ἀγερέθωνται,
κτῆσιν ἀεὶ κείροντες ἀσημάντοιο δόμοιο, οἷα νέους ἀνίησι
χαλίφρονας ἄκριτος ἥβη, ἐν δὲ κακοφροσύνῃσι κακὴν εὕραντο
τελευτήν· ὣς τοῖς ἀγρομένοισι παρασχεδὸν ἵσταται ἄτη.
ἡνίκα γὰρ πολλοί τε καὶ εὐλιπέες τελέθωσι, δὴ τότ’ ἀνὴρ
κύρτοιο περὶ στόμα πῶμα καλύπτει εὖ ἀραρός· τοὺς δ’ ἔνδον
ἐν ἕρκεϊ πεπτηῶτας ὑστάτιον κνώσσοντας ἀνείρυσεν· ὀψὲ δ’
ὄλεθρον φρασσάμενοι σπαίρουσι καὶ ἐκδῦναι μεμάασι, νήπιοι,
οὐδ’ ἔτι κύρτον ὁμῶς εὔοικον ἔχουσιν. Ἄδμωσιν δ’ ἐπὶ
κύρτον ὀπωρινὸν ὁπλίζονται ὀΐσυνον, μέσσοισι δ’ ἐν
οἴδμασιν ὁρμίζουσι, νέρθεν ἀναψάμενοι τρητὸν λίθον
εὐναστῆρα· φελλοὶ δ’ ὀχμάζουσιν ἄνω δόλον· ἐν δέ οἱ αἰεὶ
τέσσαρας ἀκταίους διεροὺς κάχληκας ἱεῖσι· τοῖς δἐ
διαινομένοισι περιτρέφεται γλαγόεσσα μύξα θαλασσαίη, τῆς
ἵμερος ἰχθύας ἕλκει βαιούς, οὐτιδανούς, λίχνον γένος· οἱ
δ’ ἀγέρονται κύρτον ἐπτπροθέοντες ἐν ἀγκοίνῃς τε μένουσιν.
ἄδμωες δ’ ὁρόωντες ἔσω κοίλοιο μυχοῖο ἀγρομένους τάχα
πάντες ἐπί σφισιν ὡρμήθησαν, δαιτὸς ἐελδόμενοι· τοὺς δ’ οὐ
κίχον, ἀλλ’ ὑπόλισθον ῥηϊδίως· οἱ δ’ οὔτι καὶ ἱέμενοί
περ ἔχουσιν αὖτις ὑπεκδῦναι πλεκτὸν λόχον, ἀλλ’ ἑτέροισι
πήματα πορσύνοντες ἐπί σφισιν εὗρον ὄλεθρον. ὡς δέ τις ἐν
ξυλόχοισιν ὀρέστερος ἀγροιώτης θηρὶ πάγην ἤρτυνεν, ἀπηνέϊ
δ’ ἔνδοθι θυμῷ δῆσε κυνὸς σφίγγων ἄπο μήδεα· τοῦ δ’
ὀδύνῃσιν ἠχήεις ὀρυμαγδὸς ἀπόπροθι τειρομένοιο ἔρχεται,
ἀμφὶ δέ οἱ στένεται δρίος· ἡ δ’ ἀΐουσα πόρδαλις ἰάνθη τε
καὶ ἔσσυται, ἴχνος ἀϋτῆς μαιομένη· τάχα δ’ ἷξε καὶ
ἔνθορε· τὸν μὲν ἔπειτα ὑψόσ’ ἀναρπάζει κρυπτὸς δόλος, ἡ
δ’ ἐνὶ βόθρῳ εἰλεῖται προπεσοῦσα, μέλει δέ οἱ οὐκέτι
δαιτός, ἀλλὰ φόβου· τῇ δ’ οὔτις ὑπέκδυσίς ἐστιν ἑτοίμη·
τοῖα καὶ ἄδμωες δειλοὶ πάθον, ἀντὶ δὲ φορβῆς πότμον
ἐφωρμήσαντο καὶ Ἄϊδος ἕρκος ἄφυκτον. καὶ μέν τις
θρίσσῃσιν ὁμῶς καὶ χαλκίσιν ἄγρην φράσσατ’ ὀπωρινήν, καὶ
λαρινὸν εἷλε καὶ ἔθνη τραχούρων, κύρτον μὲν ὑπὸ σπάρτοισιν
ὑφήνας εὐπαγέως, φρυκτῶν δ’ ὀρόβων ἐνεθήκατο μάζαν, οἴνῳ
μυδαλέην εὐώδεϊ, μίξε δὲ κούρης δάκρυον Ἀσσυρίης
Θειαντίδος, ἥν ποτέ φασι πατρὸς ἐρασσαμένην δυσμήχανον ἔργον
ἀνύσσαι ἐλθεῖν τ’ ἐς φιλότητα χολωσαμένης Ἀφροδίτης· ἀλλ’
ὅτε μιν καὶ δένδρον ἐπώνυμον ἐρρίζωσεν αἶσα θεῶν, γοάει τε
καὶ ἣν ὀλοφύρεται ἄτην, δάκρυσι δευομένη λέκτρου χάριν·
ἧς ἐνιμίσγων θεῖον ὀπὸν κύρτον μὲν ἐνορμίζει ῥοθίοισιν,
ὀδμὴ δ’ αἶψα θάλασσαν ἐπέδραμε λειριόεσσα, κικλήσκουσ’
ἀγέλας πολυειδέας· οἱ δ’ ἐφέπονται πνοιῇ νηδυμίῃ
δεδονημένοι, ὦκα δὲ κύρτος πίμπλαται, ἀγρευτῆρι φέρων
εὔθηρον ἀμοιβήν. Σάλπαι δ’ ἰκμαλέοις μὲν ἀεὶ φύκεσσι
μάλιστα τέρπονται, κείνῃ δὲ καὶ ἀγρώσσονται ἐδωδῇ. πλώει
μὲν προτέροισιν ἐν ἤμασιν εἰς ἕνα χῶρον ἀσπαλιεύς, αἰεὶ
δὲ μετ’ οἴδμασι λᾶας ἵησι χερμάδας, ἁψάμενος πέρι φύκια
τηλεθόωντα. ἀλλ’ ὅτε δὴ πέμπτη μὲν ἴδῃ πόνον ἠριγένεια
σάλπαι δ’ ἀγρόμεναι κεῖνον πόρον ἀμφινέμωνται, τῆμος
ἐπεντύνει κύρτου δόλον· ἐν δέ οἱ εἴσω φύκεσιν εἰλομένους
λᾶας βάλεν, ἀμφὶ δὲ ποίας εἰναλίας στομίοισιν ἐδήσατο,
τῇσι γάνυνται σάλπαι τ’ ἠδ’ ὅσσοι βοτανηφάγοι ἰχθύες
ἄλλοι· οἳ τότ’ ἀγειρόμενοι ποίας φάγον, αὐτὰρ ἔπειτα ἐς
μυχὸν ἠΐχθησαν· ὁ δ’ αὐτίκα κύρτον ἀνέλκει ῥίμφα
μεταπλώσας· σιγῇ δέ οἱ ἄνυται ἔργον, ἀνδράσι τ’
ἀφθόγγοισι καὶ ἀσμαράγοις ἐλάτῃσι· σιγὴ γὰρ πάσαις μὲν
ὀφέλσιμος ἔπλετο θήραις, ἔξοχα δ’ ἐν σάλπῃσιν· ἐπεὶ μάλα
τῇσι νόημα πτοιαλέον· πτοίη δὲ πόνον δύσθηρον ἔθηκε.
τρίγλης δ’ οὔτινα, φημί, χερειοτέρῃσιν ἐδωδαῖς τέρπεσθαι·
πᾶσαν γὰρ ἄσιν ἁλός, ἥν κε κίχῃσι, φέρβεται· ἱμείρει δὲ
δυσαέος ἔξοχα δαιτός· σώμασι δ’ ἐκπάγλως ἐπιτέρπεται
ἀνδρομέοισι πυθομένοις, εὖτ’ ἄν τιν’ ἕλῃ στονόεσσα
θάλασσα. τῷ καί μιν δελέασσιν ἀποπνείουσιν ἀϋτμὴν ῥηϊδίως
ἕλκουσιν, ὅσα πνέει ἐχθρὸν ἄημα. εἴκελα δὲ τρίγλῃσιν
ὕεσσί τε, φημί, τετύχθαι ἤθεα, φυρομένοισιν ἀεὶ περὶ
γαστέρος ὁρμήν· ἄμφω δ’ αἱ μὲν ἔασι διάκριτοι ἐν
νεπόδεσσιν, οἱ δ’ ἐνὶ χερσαίῃσιν ἀριστεύουσ’ ἀγέλῃσιν. οὐ
μὲν δὴ μελάνουρον ἀποίσεαι οὔτ’ ἐνὶ κύρτῳ ῥηϊδίως
ἀπαφῶν οὔτ’ ἐν λινοεργέϊ κύκλῳ· ἔξοχα γὰρ μελάνουρος ἐν
ἰχθύσιν ἠμὲν ἄναλκις ἠδὲ σαοφρονέων, λίχνη δέ οἱ οὔποτ’
ἐδωδὴ θυμήρης· αἰεὶ δὲ γαληναίης μὲν ἐούσης κέκλιται ἐν
ψαμάθοισι καὶ οὐκ ἀναδύεται ἅλμης· ἀλλ’ ὅτε κυμαίνουσα
περισπέρχῃσι θάλασσα λάβρων ἐξ ἀνέμων, τότε δὴ μοῦνοι
μελάνουροι κῦμα διαΐσσουσιν ἀολλέες, οὔτε τιν’ ἀνδρῶν οὔτε
τιν’ εἰναλίων πεφρικότες· οἱ μέν ἅπαντες ἐς νεάτην κρηπῖδα
φόβῳ δύνουσι θαλάσσης, οἱ δὲ τότ’ ἠϊόνας τε πολυφλοίσβους
ἐφέπουσι πέτραις τ’ ἐμπελάουσιν ἀλήμονες, εἴ τιν’ ἐδητὺν
κοπτομένη δείξειεν ὑπὸ ῥιπῇσι θάλασσα· νήπιοι, οὐδ’
ἐδάησαν ὅσον πινυτώτεροι ἄνδρες, οἳ κείνους καὶ πάμπαν
ἀλευομένους ἕλον ἄγρῃ. χειμερίη πλημμυρὶς ὅταν ζέῃ
Ἀμφιτρίτης, ἵστατ’ ἐπὶ προὔχουσαν ἀνὴρ ἁλιηγέα πέτρην,
ὀξύτατον τόθι κῦμα περὶ σπιλάδεσσι μέμυκεν· εἴδατα δ’
ἀγνυμένοισιν ἐπισπείρει ῥοθίοισι, τυρὸν ὁμοῦ Δήμητρι
μεμιγμένον· οἱ δ’ ἐπὶ φορβὴν ἀσπασίην θρώσκουσιν ἐπειγόμενοι
μελάνουροι. ἀλλ’ ὅτε οἱ παρέασιν ἀολλέες ἐς βόλον ἄγρης,
αὐτὸς μὲν τρέπεται λοξὸν δέμας, ὄφρα οἱ ὕδωρ μήτι
κατασκιάοιτο καὶ ἰχθύσι τάρβος ἐνείη· ἔστι δέ οἱ λεπτός τε
δόναξ μετὰ χερσὶν ἑτοῖμος λεπτή θ’ ὁρμιὴ κούφης τριχός,
ἄπλοκος αὔτως· λεπτοῖς δ’ ἀγκίστροισιν ἀναπλέκεται θαμέεσσι·
τοῖς ἐπέθηκε δέλετρον, ὃ καὶ πάρος ἧκε καθ’ ὕδωρ, πέμπει
δ’ ἐς βαθὺ κῦμα κυκώμενον· οἱ δ’ ὁρόωντες αὐτίκ’
ἐπιθρώσκουσι καὶ ἁρπάζουσιν ὄλεθρον. οὐδ’ ἁλιεὺς εὔκηλον
ἔχει χέρα, πυκνὰ δ’ ἀνέλκει ἐκ δίνης ἄγκιστρα, καὶ εἰ
κενὰ πολλάκις εἴη· οὐ γὰρ βρασσομένης κεν ἐπιφράσσαιτο
θαλάσσης ἀτρεκέως, εἴτ’ οὖν τις ἐνίσχεται εἴτε μιν αὔτως
κύματ’ ἀνακλονέουσιν· ἐπὴν δέ τις ἀμφιχάνῃσι, ῥίμφα μιν
ἐξείρυσσε πάρος δόλον ἐν φρεσὶ θέσθαι, πρὶν φόβον
οὐτιδανοῖσιν ἐνιπλῆξαι μελανούροις. τοίην χειμερίην
πανεπίκλοπον ἤνυσεν ἄγρην. ναὶ μὴν καὶ κεστρῆα, καὶ οὐ
λίχνον περ ἐόντα, ἤπαφον, ἀγκίστροισι περὶ στεινοῖσιν
ἕσαντες εἶδαρ ὁμοῦ Δήμητρι μεμιγμένον ἠδὲ γάλακτος
πηκτοῖσι δώροισιν· ἐφυρήσαντο δὲ ποίην τοῖσιν ὁμοῦ μίνθην
εὐώδεα, τήν ποτε κούρην φασὶν ὑπουδαίην ἔμεναι, Κωκυτίδα
Νύμφην· κλίνατο δ’ εἰς εὐνὴν Ἀϊδωνέος· ἀλλ’ ὅτε κούρην
Περσεφόνην ἥρπαξεν ἀπ’ Αἰτναίοιο πάγοιο, δὴ τότε μιν
κλάζουσαν ὑπερφιάλοις ἐπέεσσι, ζήλῳ μαργαίνουσαν ἀτάσθαλα,
μηνίσασα Δημήτηρ ἀμάθυνεν ἐπεμβαίνουσα πεδίλοις· φῆ γὰρ
ἀγαυοτέρη τε φυὴν καὶ κάλλος ἀμείνων Περσεφόνης ἔμεναι
κυανώπιδος, ἐς δέ μιν αὐτὴν εὔξατο νοστήσειν Ἀϊδωνέα, τήν
δὲ μελάθρων ἐξελάσειν· τοίη οἱ ἐπὶ γλώσσης θόρεν ἄτη.
ποίη δ’ οὐτιδανὴ καὶ ἐπώνυμος ἔκθορε γαίης, τὴν
ἐνιφυρήσαντες ἐπ’ ἀγκίστροισι βάλοντο. κεστρεὺς δ’ οὐ μετὰ
δηρόν, ἐπεί ῥά μιν ἷξεν ἀϋτμή, ἀντιάσας πρῶτον μὲν
ἀποσταδὸν ἀγκίστροιο λοξὸν ὑπ’ ὀφθαλμοῖς ὁράᾳ δόλον,
εἴκελος ἀνδρὶ ξείνῳ, ὃς ἐν τριόδοισι πολυτρίπτοισι κυρήσας
ἔστη ἐφορμαίνων, κραδίη τέ οἱ ἄλλοτε λαιήν, ἄλλοτε
δεξιτερὴν ἐπιβάλλεται ἀτραπὸν ἐλθεῖν· παπταίνει δ’ ἑκάτερθε,
νόος δέ οἱ ἠΰτε κῦμα εἱλεῖται, μάλα δ’ ὀψὲ μιῆς ὠρέξατο
βουλῆς· ὣς ἄρα καὶ κεστρῆϊ παναίολα μερμηρίζει θυμὸς
ὀϊομένῳ τε δόλον καὶ ἀπήμονα φορβήν· ὀψὲ δέ μιν νόος
ὦρσε καὶ ἤγαγεν ἐγγύθι πότμου· αὐτίκα δὲ τρέσσας
ἀνεχάσσατο· πολλάκι δ’ ἤδη εἷλε φόβος ψαύοντα καὶ ἔμπαλιν
ἔτραπεν ὁρμήν. ὡς δ’ ὅτε νηπίαχος κούρη πάϊς, ἐκτὸς
ἐούσης μητέρος, ἢ βρώμης λελιημένη ἠέ τευ ἄλλου, ψαῦσαι
μὲν τρομέει μητρός χόλον, οὐδ’ ἀναδῦναι ἐλδομένη τέτληκεν·
ἐφερπύζουσα δὲ λάθρῃ αὖτις ὑποτρέπεται, κραδίῃ δέ οἱ
ἄλλοτε θάρσος, ἄλλοτε δ’ ἐμπίπτει δεινὸς φόβος· ὄμματα δ’
αἰέν ὀξέα παπταίνοντα ποτὶ προθύροισι τέτανται· ὣς τότ’
ἐπεμβαίνων ἀνελίσσεται ἤπιος ἰχθύς. ἀλλ’ ὅτε θαρσήσας
πελάσῃ σχεδόν, οὐ μάλ’ ἑτοίμως ψαῦσε βορῆς, οὐρῇ δὲ
πάρος μάστιξεν ἐγείρων ἄγκιστρον, μή πού τις ἐνὶ χροΐ
θέρμετ’ ἀϋτμή· ζωοῦ γὰρ κεστρεῦσιν ἀπώμοτόν ἐστι πάσασθαι.
ἔνθεν ἔπειτ’ ἄκροισι διακνίζει στομάτεσσι δαῖτα περιξύων·
ἁλιεὺς δέ μιν αὐτίκα χαλκῷ πεῖρεν ἀνακρούων, ὥστε θρασὺν
ἵππον ἐέργων ἡνίοχος σκληρῇσιν ἀναγκαίῃσι χαλινοῦ, ἂν δ’
ἔρυσε, σπαίροντα δ’ ἐπὶ χθονὶ κάββαλεν ἐχθρῇ. καὶ ξιφίην
ὀλοοῖσι παρήπαφον ἀγκίστροισιν. ἀλλ’ οὐ μὲν ξιφίῃ τοῖος
μόρος, οὐδ’ ἴσος ἄλλοις· οὐ γὰρ ἐπ’ ἀγκίστροισι
κατεντύνουσιν ἐδωδήν, ἀλλὰ τὸ μὲν γυμνόν τε καὶ ἄκλοπον
ᾐώρηται, μηρίνθου διπλῇσιν ἀκαχμένου ἔμπαλιν αἰχμαῖς· τοῦ
δ’ ὅσσον τριπάλαιστον ἀναψάμενοι καθύπερθε μαλθακὸν ἀργεννῶν
νεπόδων ἕνα χείλεος ἄκρου δῆσαν ἐπισταμένως· ξιφίης δ’ ὅτε
θοῦρος ἵκηται, αὐτίκα δαιτρεύει δέμας ἰχθύος ἄορι λάβρῳ·
τοῦ δὲ δαϊζομένοιο καταρρέει ἅψεα δεσμοῦ, αὐταῖς δ’
ἀγκίστροιο περιστρέφεται γενύεσσιν· αὐτάρ ὅ γ’ οὐκ ἐδάη
γναμπτόν δόλον, ἀλλὰ βαρεῖαν δαῖτα χανὼν ἀγρευτὸς ἀνέλκεται
ἀνέρος ἀλκῇ. πολλὰ δ’ ἐπὶ ξιφίῃ θηρήτορες ὁπλίζονται,
ἔξοχα δ’ οἳ Τυρσηνὸν ἁλὸς πόρον ἀγρώσσουσιν ἀμφί τε
Μασσαλίην, ἱερήν πόλιν, ἀμφί τε Κελτούς· κεῖθι γὰρ
ἔκπαγλοί τε καὶ ἰχθύσιν οὐδὲν ὁμοῖοι ἄπλατοι ξιφίαι
μεγακήτεες ἐννεμέθονται. οἱ δ’ ἀκάτους αὐτοῖσιν ἐϊσκομένας
ξιφίῃσι καὶ δέμας ἰχθυόεν καὶ φάσγανα τεκτήναντες ἀντίον
ἰθύνουσι· ὁ δ’ οὐκ ἀναδύεται ἄγρην, ἐλπόμενος μὴ νῆας
ἐϋσέλμους ὁράασθαι, ἀλλ’ ἑτέρους ξιφίας, ξυνὸν γένος,
ὄφρα μιν ἄνδρες πάντῃ κυκλώσωνται· ὁ δ’ ἐφράσαθ’ ὕστερον
ἄτην, αἰχμῇ τριγλώχινι πεπαρμένος, οὐδέ οἱ ἀλκὴ φεύγειν
ἱεμένῳ περ, ἀναγκαίῃ δὲ δαμῆναι. πολλάκι μὲν καὶ νηὸς
ἀμυνόμενος κενεῶνα φασγάνῳ ἀντετόρησε διαμπερὲς ἄλκιμος
ἰχθύς, οἱ δὲ θοῶς βουπλῆγος ὑπ’ εὐχάλκοιο τυπῇσιν ἐκ
γενύων ἤραξαν ἅπαν ξίφος· ἐν δ’ ἄρα νηὸς ἕλκεϊ γόμφος
ἄρηρεν· ὁ δ’ ἕλκεται ὀρφανὸς ἀλκῆς. ὡς δ’ ὅτε δυσμενέεσσι
δόλον τεύχοντες ἄρηος, ἱέμενοι πύργων τε καὶ ἄστεος ἔνδον
ἱκέσθαι, ἔντεα συλήσαντες ἀρηϊφάτων ἀπὸ νεκρῶν αὐτοὶ
θωρήξαντο καὶ ἔδραμον ἄγχι πυλάων· οἱ δ’ ὥστε σφετέροισιν
ἐπειγομένοις πολιήταις ἀγκλίνουσι θύρετρα καὶ οὐ γήθησαν
ἑταίροις· ὣς ἄρα καὶ ξιφίην ἴκελον δέμας ἤπαφε νηῶν.
καὶ μὲν δὴ σκολιῇσιν ἐν ἀγκοίνῃσι λίνοιο κυκλωθεὶς ξιφίης
μέγα νήπιος ἀφροσύνῃσιν ὄλλυται, ὃς θρώσκει μὲν ὑπεκδῦναι
μενεαίνων, ἐγγύθι δὲ τρομέων πλεκτὸν δόλον αὖτις ὀπίσσω
χάζεται· οὐδέ οἱ ὅπλον ἐνὶ φρεσίν, οἷον ἄρηρεν ἐκ
γενύων, δειλὸς δὲ μένει κεκαφηότι θυμῷ, ὄφρα μιν ἐξερύσωσιν
ἐπ’ ᾐόνας· ἔνθα δὲ δούροις ἄνδρες ἐπασσυτέροισι
καταΐγδην ἐλόωντες κρᾶτα συνηλοίησαν, ὁ δ’ ὄλλυται ἄφρονι
πότμῳ. ἀφροσύνη καὶ σκόμβρον ἕλεν καὶ πίονα θύννον καὶ
ῥαφίδας καὶ φῦλα πολυσπερέων συνοδόντων. σκόμβροι μὲν
λεύσσοντες ἐν ἕρκεϊ πεπτηῶτας ἄλλους ἠράσσαντο λίνου
πολύωπον ὄλεθρον ἐσδῦναι· τοίη τις ἐσέρχεται εἰσορόωντας
τερπωλή· παίδεσσιν ἀπειρήτοισιν ὁμοῖοι, οἵ τε πυρὸς
λεύσσοντες ἀναιθομένοιο φαεινὴν μαρμαρυγὴν ἀκτῖσιν ἰαινόμενοι
γελόωσι ψαῦσαί θ’ ἱμείρουσι καὶ ἐς φλόγα χεῖρ’ ὀρέγουσι
νηπιέην· τάχα δέ σφιν ἀνάρσιον ἐξεφάνη πῦρ· ὣς οἵ γ’
ἱμείρουσιν ἀνοστήτοιο λόχοιο ἐσπεσέειν κευθμῶνα, κακοῦ δ’
ἤντησαν ἔρωτος. ἔνθ’ οἱ μὲν κέλσαντες ἐν εὐρυτέροισι
βρόχοισι ἔκθορον, οἱ δ’ ἑρχθέντες ἐνὶ στεινοῖσι πόροισι
πικρὸν ἀνέτλησαν σφιγκτὸν μόρον ἐξανύσαντες. πολλοὺς δ’
ἠϊόνεσσιν ἐφελκομένοιο λίνοιο ὄψεαι ἀμφοτέρωθεν ἀρηρότας
ἠΰτε γόμφοις, τοὺς μὲν ἔτι φρονέοντας ἐσελθέμεν ἄρκυν
ὀλέθρου, τοὺς δ’ ἤδη μεμαῶτας ὑπεκδῦναι κακότητος, ἔνδοθεν
ἰκμαλέῃσιν ἐνισχομένους βροχίδεσσι. θύννοι δ’ αὖ σκόμβροις
μὲν ἴσον πόνον ἀθλεύουσιν ἀφροσύνῃ· καὶ τοῖς γὰρ ὁμοίιος
ἵμερος ἄτης ἐμπίπτει δολίοιο λίνου λαγόνεσσι μιγῆναι· ἀλλ’
οὐ μὲν κείνοισιν ὑπόβρυχα γαστέρος εἴσω ἐσδύνειν, σκολιοῖσι
δ’ ἐπαΐσσουσιν ὀδοῦσι, σώματι μηδόμενοι πόρον ἄρκιον· ἐν δ’
ἄρ’ ὀδοῦσιν ὑγρὸν ἐρειδομένοις τέταται λίνον· οὐδέ τι
μῆχος ἐκφυγέειν, δεσμῷ δὲ περιστομίῳ μογέοντες ἕλκονται
ποτὶ χέρσον ὑπ’ ἀφραδίῃσιν ἁλόντες. καὶ μὲν δὴ ῥαφίδων
τοῖος νόος· αἵ δ’ ὅτε κόλπον δικτύου ἐκπροφύγωσι, πόνου δ’
ἔκτοσθε γένωνται, αὖτις ἐπιστρωφῶσι, λίνῳ δ’ ἐπιμηνίουσαι
δήγματ’ ἐνιπρίουσι· τὸ δέ σφισι δύεται εἴσω ἴσχει τ’
ἐμμενέως πυκινοὺς ἔντοσθεν ὀδόντας. αὐτὰρ τοὶ συνόδοντες
ἴσοι στείχουσι λόχοισι κεκριμένοι· τοῖς δ’ εὖτ’ ἄν ἀνὴρ
ἄγκιστρον ἐφείη, οἱ μὲν ἀποτροπάδην λοξὸν φάος ἀλλήλοισι
πάντες ἐπικλίνουσι καὶ οὐκ ἐθέλουσι πελάσσαι· ἀλλ’ ὅτε τις
προθορὼν ἑτέρης στιχὸς αἶψα δέλετρον ἁρπάξῃ, τότε καί τις
ἐνὶ φρεσὶ θάρσος ἔδεκτο ἀγκίστρῳ τ’ ἐπέλασσε καὶ
ἕλκεται· οἱ δ’ ὁρόωντες ἀλλήλους, περὶ δαιτὶ γεγηθότες,
ἰαίνονται ἑλκόμενοι, σπεύδουσι δ’ ὑποφθαδόν, ὅς κε θάνῃσι
πρῶτος ἁλούς, ἅτε παῖδες ἀθύρμασι καγχαλόωντες. θύννων δ’
αὖ γενεὴ μὲν ἀπ’ εὐρυπόροιο τέτυκται Ὠκεανοῦ· στείχουσι δ’
ἐς ἡμετέρης ἁλὸς ἔργα εἰαρινοῦ μετὰ λύσσαν ὅτ’
οἰστρήσωσι γάμοιο. τοὺς δ’ ἤτοι πρῶτον μὲν Ἰβηρίδος
ἔνδοθεν ἅλμης ἀνέρες ἀγρώσσουσι βίῃ κομόωντες Ἴβηρες·
δεύτερα δὲ Ῥοδανοῖο παρὰ στόμα θηρητῆρες Κελτοὶ Φωκαίης τε
παλαίφατοι ἐνναετῆρες· τὸ τρίτον ἀγρώσσουσιν ὅσοι Τρινακρίδι
νήσῳ ἐνναέται πόντου τε παρ’ οἴδμασι Τυρσηνοῖο. ἔνθεν
ἀπειρεσίοις ἐνὶ βένθεσιν ἄλλοθεν ἄλλος κίδνανται καὶ πᾶσαν
ἐπιπλώουσι θάλασσαν. πολλὴ δ’ ἔκπαγλός τε παρίσταται
ἰχθυβόλοισιν ἄγρη, ὅτ’ εἰαρινὸς θύννων στρατὸς ὁρμήσωνται.
χῶρον μὲν πάμπρωτον ἐπεφράσσαντο θαλάσσης οὔτε λίην
στεινωπὸν ἐπηρεφέεσσιν ὑπ’ ὄχθαις οὔτε λίην ἀνέμοισιν
ἐπίδρομον, ἀλλὰ καὶ αἴθρῃ καὶ σκεπανοῖς κευθμῶσιν
ἐναίσιμα μέτρα φέροντα. ἔνθ’ ἤτοι πρῶτον μὲν ἐπ’ ὄρθιον
ὕψι κολωνὸν ἴδρις ἐπαμβαίνει θυννοσκόπος, ὅστε κιούσας
παντοίας ἀγέλας τεκμαίρεται, αἵ τε καὶ ὅσσαι, πιφαύσκει δ’
ἑτάροισι· τὰ δ’ αὐτίκα δίκτυα πάντα ὥστε πόλις προβέβηκεν
ἐν οἴδμασιν· ἐν δὲ πυλωροὶ δικτύῳ, ἐν δὲ πύλαι, μύχατοί
τ’ αὐλῶνες ἔασιν. οἱ δὲ θοῶς σεύονται ἐπὶ στίχας, ὥστε
φάλαγγες ἀνδρῶν ἐρχομένων καταφυλαδόν· οἱ μὲν ἔασιν
ὁπλότεροι, τοὶ δ’ εἰσὶ γεραίτεροι, οἱ δ’ ἐνὶ μέσσῃ ὥρῃ·
ἀπειρέσιοι δὲ λίνων ἔντοσθε ῥέουσιν, εἰσόκεν ἱμείρωσι καὶ
ἀγρομένους ἀνέληται δίκτυον· ἀφνειὴ δὲ καὶ ἔξοχος ἵσταται
ἄγρη. ἄλλους δ’ ἀγρευτῆρσιν ὑπήγαγε ληΐδα θήρης ὑγρὸς
ἔρως· ὀλοῶν δὲ γάμων, ὀλοῆς τ’ Ἀφροδίτης ἠντίασαν,
σπεύδοντες ἑὴν φιλοτήσιον ἄτην. ἀλλὰ σύ μοι, κάρτιστε
πολισσούχων βασιλήων, αὐτός τ’, Ἀντωνῖνε, καὶ υἱέος ἠγάθεον
κῆρ, πρόφρονες εἰσαΐοιτε καὶ εἰναλίῃσι γάνυσθε τερπωλαῖς,
οἵῃσιν ἐμὸν νόον ἠπιόδωροι Μοῦσαι κοσμήσαντο καὶ
ἐξέστεψαν ἀοιδῆς δώρῳ θεσπεσίῳ καί μοι πόρον ὑμετέροισι
κίρνασθαι γλυκὺ νᾶμα καὶ οὔασι καὶ πραπίδεσσι. Σχέτλἰ
Ἔρως, δολομῆτα, θεῶν κάλλιστε μὲν ὄσσοις εἰσιδέειν,
ἄλγιστε δ’ ὅτε κραδίην ὀροθύνεις, ἐμπίπτων ἀδόκητος, ὑπὸ
φρένα δ’ ὥστε θύελλα μίσγεαι, ἀσθμαίνεις δὲ πυρὸς δριμεῖαν
ὁμοκλήν, παφλάζων ὀδύνῃσι καὶ ἀκρήτοισιν ἀνίαις· δάκρυ δέ
σοι προβαλεῖν λαρὸν γάνος ἠδ’ ἐσακοῦσαι βυσσόθεν οἰμωγὴν
σπλάχνοις θ’ ὑπὸ θερμὸν ἔρευθος φοινίξαι χρωτός τε παράτροπον
ἄνθος ἀμέρσαι ὄσσε τε κοιλῆναι παρά τε φρένα πᾶσαν ἀεῖραι
μαινομένην· πολλοὺς δὲ καὶ ἐς μόρον ἐξεκύλισας, ὅσσοις
χειμέριός τε καὶ ἄγριος ἀντεβόλησας λύσσαν ἄγων· τοίαις
γὰρ ἀγάλλεαι εἰλαπίνῃσιν. εἴτ’ οὖν ἐν μακάρεσσι
παλαίτατος ἐσσὶ γενέθλῃ, ἐκ Χάεος δ’ ἀνέτειλας ἀμειδέος,
ὀξέϊ πυρσῷ λαμπόμενος, πρῶτος δὲ γάμων ἐζεύξαο θεσμούς,
πρῶτος δ’ εὐναίοις ἀρότοις ἐπεθήκαο τέκμωρ· εἴτε σε καὶ
πτερύγεσσιν ἀειρόμενον θεὸν ὄρνιν τίκτε Πάφου μεδέουσα
πολυφράδμων Ἀφροδίτη, εὐμενέοις, πρηΰς τε καὶ εὔδιος ἄμμιν
ἱκάνοις μέτρον ἄγων· οὐ γάρ τις ἀναίνεται ἔργον ἔρωτος.
πάντῃ μὲν κρατέεις, πάντῃ δέ σε καὶ ποθέουσι καὶ μέγα
πεφρίκασιν· ὁ δ’ ὄλβιος, ὅστις ἔρωτα εὐκραῆ κομέει τε καὶ
ἐν στέρνοισι φυλάσσει· σοὶ δ’ οὔτ’ οὐρανίης γενεῆς ἅλις
οὔτε τι φύτλης ἀνδρομέης· οὐ θῆρας ἀναίνεαι οὐδ’ ὅσα
βόσκει ἀὴρ ἀτρύγετος, νεάτης δ’ ὑπὸ κεύθεσι λίμνης δύνεις,
ὁπλίζῃ δὲ καὶ ἐν νεπόδεσσι κελαινοὺς ἀτράκτους, ὡς μή τι
τεῆς ἀδίδακτον ἀνάγκης λείπηται, μηδ’ ὅστις ὑπόβρυχα
νήχεται ἰχθύς. οἵης μὲν φιλότητα μετ’ ἀλλήλοισι ῥύονται
καὶ πόθον ὀξυβελῆ στικτοὶ σκάροι, οὐδ’ ἐνὶ μόχθοις
ἀλλήλους λείπουσιν, ἀλεξητῆρι δὲ θυμῷ πολλάκι μὲν πληγέντος
ὑπ’ ἀγκίστροιο δαφοινοῦ ἄλλος ἐπαΐξας πρόμαχος σκάρος
ἰχθὺς ὀδοῦσιν ὁρμιὴν ἀπέκερσε καὶ ἐξεσάωσεν ἑταῖρον καὶ
δόλον ἠμάλθυνε καὶ ἀσπαλιἦ ἀκάχησεν. ἤδη δ’ ἐν κύρτοισι
παλιμπλεκέεσσιν ἁλόντα ἄλλος ὑπεξέκλεψε καὶ ἐξείρυσσεν
ὀλέθρου· εὖτε γὰρ ἐς κύρτοιο πέσῃ λόχον αἰόλος ἰχθύς,
αὐτίκ’ ἐπεφράσθη τε καὶ ἐκδῦναι κακότητος πειρᾶται, τρέψας
δὲ κάτω κεφαλήν τε καὶ ὄσσε ἔμπαλιν εἰς οὐρὴν ἀνανήχεται
ἕρκος ἀμείβων· ταρβεῖ γὰρ σχοίνους ταναηκέας, αἳ πυλεῶνι
ἀμφιπεριφρίσσουσι καὶ οὐτάζουσιν ὀπωπὰς ἀντίον ἐρχομένοιο,
φυλακτήρεσσιν ὁμοῖαι. οἱ δέ μιν εἰσορόωντες ἀμήχανα
δινεύοντα ἔκτοθεν ἀντιόωσιν ἀρηγόνες, οὐδ’ ἐλίποντο
τειρόμενον· καί πού τις ἑὴν ὤρεξε διασχὼν· οὐρὴν ἠΰτε
χεῖρα λαβεῖν ἔντοσθεν ἑταίρῳ· αὐτὰρ ὀδάξ μὲν ἔρεισεν ,
ὁ δ’ ἔσπασεν ἄϊδος ἔξω οὐρὴν ἡγήτειραν ὑπὸ στόμα
δεσμὸν ἔχοντα. πολλάκι δὲ προβαλόντος ἑὴν ἔντοσθεν ἁλόντος
οὐρὴν ἄλλος ἔμαρψε καὶ ἐξείρυσσε θύραζε ἑσπόμενον·
τοιοῖσδε νοήμασι πότμον ἄλυξαν. ὡς δ’ ὅτε παιπαλόεσσαν
ἀναστείχωσι κολώνην φῶτες ὑπὸ σκιερῆς νυκτὸς κνέφας, ἡνίκα
μήνη κέκρυπται, νεφέων δὲ κελαινιόωσι καλύπτραι, οἱ δ’ ὄρφνῃ
μογέουσι καὶ ἀτρίπτοισι κελεύθοις πλαζόμενοι, χεῖράς τε μετ’
ἀλλήλοισιν ἔχουσιν, ἑλκόμενοί θ’ ἕλκουσι, πόνων ἐπίκουρον
ἀμοιβήν· ὣς οἵ γ’ ἀλλήλοισιν ἀμοιβαίῃ φιλότητι ἀλκτῆρες
γεγάασι· τὸ δέ σφισι μήσατ’ ὄλεθρον δειλαίοις, ὀλοοῦ δὲ καὶ
ἀλγινόεντος ἔρωτος ἠντίασαν, βλαφθέντες ἐπιφροσύναις ἁλιήων
τέσσαρες ἐμβεβάασι θοὸν σκάφος ἀγρευτῆρες, τῶν ἤτοι δοιοὶ
μὲν ἐπηρέτμοισι πόνοισι μέμβλονται, τρίτατος δὲ δολόφρονα
μῆτιν ὑφαίνει. θῆλυν ἀναψάμενος σύρει σκάρον ἀκροτάτοιο
χείλεος ἐν δίνῃσι λινοζεύκτῳ ὑπὸ δεσμῷ· ζωὴν μὲν
κέρδιστον ἀνελκέμεν· ἢν δὲ θάνῃσι, δελφῖνος μολίβοιο μετὰ
στόμα δέξατο τέχνην. μηρίνθου δ’ ἑτέρωθεν ἐλήλαται ἄλλος
ὄπισθεν δινωτὸς μολίβοιο βαρὺς κύβος ἅμματος ἄκρου· καί ῥ’
ἡ μὲν ζωῇ ἐναλίγκιος ἐν ῥοθίοισιν ἑλκομένη θήλεια
τιταίνεται ἐξ ἁλιῆος. τέτρατος αὖ κύρτοιο βαθὺν δόλον
ἀντίον ἕλκει ἐγγύθεν· οἱ δ’ ὁρόωντες ἀολλέες ἰθὺς
ἴενται κραιπνὸν ἐπειγόμενοι βαλιοὶ σκάροι, ὄφρα ῥύωνται
ἑλκομένην, ἀπάτην δέ περιπροθέουσιν ἁπάντῃ, οἴστρῳ
θηλυμανεῖ βεβιημένοι· οἱ δ’ ἐλάτῃσι νῆα κατασπέρχουσιν ὅσον
σθένος· οἱ δ’ ἐφέπονται ἐσσυμένως· τάχα δέ σφι πανύστατος
ἔπλετ’ ἀρωγή. εὖτε γὰρ ἀγρομένους τε καὶ ἄσχετα
μαιμώοντας θηλείης ἐπὶ λύσσαν ἴδῃ νόος ἀσπαλιῆος ἐν
κύρτῳ κατέθηκεν ὁμοῦ λίνον ἠδὲ μόλιβδον, ὃς σκάρον
ἐμβαρύθων εἴσω σπάσεν· οἱ δ’ ἄρ’ ὁμαρτῆ, ὡς ἴδον, ὡς
ἐκέχυντο παραφθαδόν, Ἄϊδος ἕρκος πλεκτὸν ἐπισπεύδοντες,
ἐπειγομένοις δὲ λόχοισι στείνονται προβολαί τε λύγων καὶ
χάσμα πυλάων ἀργαλέον· τοῖοι γὰρ ἐπισπέρχουσι μύωπες. ὡς δὲ
ποδωκείης μεμελημένοι ἄνδρες ἀέθλων, στάθμης ὁρμηθέντες
ἀπόσσυτοι, ὠκέα γυῖα προπροτιταινόμενοι, δολιχὸν τέλος
ἐγκονέουσιν ἐξανύσαι· πᾶσιν δὲ πόθος νύσσῃ τε πελάσσαι
νίκης τε γλυκύδωρον ἑλεῖν κράτος ἔς τε θύρετρα ἀΐξαι καὶ
κάρτος ἀέθλιον ἀμφιβαλέσθαι· τόσσος ἔρως καὶ τοῖσιν ἐς
Ἄϊδος ἡγεμονεύει ἐσθορέειν κευθμῶνας ἀνοστήτοιο λόχοιο.
κύντατα δ’ ἐς φιλότητα καὶ ὕστατον οἶστρον ἔχοντες
αὐτόμολοι πιμπλᾶσιν ἐφίμερον ἀνδράσιν ἄγρην ἄλλοι δ’ αὖ
θήλειαν ἔσω κύρτοιο κελαινοῦ ζωὴν ἐγκαθιέντες ὑπὸ
σπιλάδεσσι τίθενται κείναις, ᾗσι μέλει γλαγόεις σκάρος· οἱ
δ’ ὑπ’ ἔρωτος αὔρῃ θελγόμενοι φιλοτησίῃ ἀμφαγέρονται,
ἀμφί τε λιχμάζουσι καὶ ἐξερέουσιν ἁπάντῃ μαιόμενοι κύρτοιο
κατήλυσιν· αἶψα δ’ ἵκοντο εἰσίθμην εὐρεῖαν ἀνέκβατον
ἕρκος ἔχουσαν, ἐς δ’ ἔπεσον ἅμα πάντες ὁμιλαδόν, οὐδέ τι
μῆχος ἐκδῦναι, στυγερὴν δὲ πόθων εὕροντο τελευτήν. ὡς δέ
τις οἰωνοῖσι μόρον δολόεντα φυτεύων θήλειαν θάμνοισι
κατακρύπτει λασίοισιν ὄρνιν, ὁμογλώσσοιο συνέμπορον ἠθάδα
θήρης· ἡ δὲ λίγα κλάζει ξουθὸν μέλος, οἱ δ’ ἀΐοντες πάντες
ἐπισπέρχουσι, καὶ ἐς βρόχον αὐτοὶ ἵενται, θηλυτέρης
ἐνοπῇσι παραπλαγχθέντες ἰωῆς· τοῖς κεῖνοι κύρτοιο πέσον
λαγόνεσσιν ὁμοῖοι. τοίην δ’ αὖ κεφάλοισιν ἔρως περιβάλλεται
ἄτην· καὶ γὰρ τοὺς θήλεια παρήπαφεν ἐν ῥοθίοισιν ἑλκομένη·
θαλερὴ δὲ πέλοι λιπόωσά τε γυῖα· ὧδε γὰρ εἰσορόωντες
ἀπείρονες ἀμφαγέρονται· κάλλεϊ δ’ ἐκπάγλως βεβιημένοι οὐκ
ἐθέλουσι λείπεσθαι, πάντῃ δὲ πόθων ἴϋγγες ἄγουσι
θαλπομένους, εἰ καί σφιν ἀνάρσιον ἡγεμονεύοις χέρσον
ὑπεξερύων θῆλυν δόλον· οἱ δ’ ἐφέπονται ἀθρόοι, οὔτε δόλων
μεμνημένοι οὔθ’ ἁλιήων· ἀλλ’ ὥστ’ ἠΐθεοι περικαλλέος
ὄμμα γυναικὸς φρασσάμενοι πρῶτον μὲν ἀποσταδὸν αὐγάζονται,
εἶδος ἀγαιόμενοι πολυήρατον, ἄγχι δ’ ἔπειτα ἤλυθον, ἐκ δ’
ἐλάθοντο καὶ οὐκέτι κεῖνα κέλευθα ἔρχονται τὰ πάροιθεν,
ἐφεσπόμενοι δὲ γάνυνται θελγόμενοι λιαρῇσιν ὑπὸ ῥιπῇς
Ἀφροδίτης· ὣς κείνων οἰστρηδὸν ἐπόψεαι ὑγρὸν ὅμιλον
εἰλομένων· τάχα δέ σφιν ἀπεχθέες ἦλθον ἔρωτες· αἶψα γὰρ
ἀμφίβληστρον ἀνὴρ εὐεργὲς ἀείρας κόλπον ἐπιπροέηκε καὶ
ἄσπετον ἔσπασε θήρην, ῥηϊδίως ἁψῖσι περίσχετον
ἀμφικαλύψας. σηπίαι αὖ δυσέρωτες ἐπὶ πλέον ἔδραμον ἄτης·
οὐ γὰρ τοῖς οὐ κύρτον ὀλέθριον οὔτε λίνοιο ἀμφιβολὰς
ἐφέηκαν ἁλίστονοι ἀγρευτῆρες, ἀλλ’ αὔτως ἐρύουσιν
ἀναψάμενοι μίαν οἴην ἐν ῥοθίοις· αἱ δ’ εὖτ’ ἂν
ἀπόπροθεν ἀθρήσωσιν, αἶψα μάλ’ ἀντιόωσι, περιπλέγδην δ’
ἐνέχονται ἐμφύμεναι σπείρῃσιν, ἅτε ξείνηθεν ἰδοῦσαι
παρθενικαὶ δηναιὸν ἀδελφεὸν ἢ γενετῆρα ἤπιον ἐν μεγάροισιν
ἀπήμονα νοστήσαντα· ἠὲ νέον ζεύγλῃσιν ὑπ’ εὐναίης
Ἀφροδίτης κούρη ληϊσθεῖσα γάμων εὐαγρέϊ δεσμῷ νυμφίον
ἀμφέπλεξεν, ἐπ’ αὐχένι πάννυχα δεσμὰ ἀργεννοῖς ἑκάτερθε
βραχίοσι γυρώσασα· ὣς τότε κερδαλέαι περὶ σηπίαι εἱλίσσονται
ἀλλήλαις· οὐδέ σφι μεθίεται ἔργον ἔρωτος, εἰσόκεν
ἐξερύσωσιν ἐπὶ σκάφος ἀσπαλιῆες· αἱ δ’ ἔτι συμπεφύασι,
πόθῳ δ’ ἅμα πότμον ἕλοντο. τὰς μὲν καὶ κύρτοισι παρήπαφον
εἴαρος ὥρῃ· κύρτους γάρ σκιάσαντες ὑπὸ πτόρθοισι μυρίκης
ἢ κομάρου πετάλοισι τεθηλόσιν ἠὲ καὶ ἄλλῃ λάχνῃ, ἐπ’
ἠϊόνεσσι πολυψαμάθοισιν ἔθηκαν· αἱ δ’ ἅμα μὲν γενεῆς
κεχρημέναι ἠδὲ καὶ εὐνῆς κύρτον ἔσω σπεύδουσι καὶ ἥμεναι
ἐν πετάλοισιν αὐτοῦ μέν παύσαντο πόθου, παύσαντο δὲ δειλῆς
ζωῆς, ἀγρευτῆρσιν ἀνελκόμεναι πινυτοῖσιν. ἔξοχα δ’ ἐκ πάντων
νεπόδων ἀλγεινὸν ἔρωτα κόσσυφος ἀθλεύει, κίχλῃς δ’
ἐπιδαίεται ἦτορ, οἴστρῳ τε ζήλῳ τε, βαρύφρονι δαίμονι,
θύων. κοσσύφῳ οὔτ’ εὐνὴ μία σύννομος, οὐ δάμαρ οἴη, οὐ
θάλαμος, πολλαὶ δ’ ἄλοχοι, πολλαὶ δὲ χαράδραι κεκριμέναι
κεύθουσιν ἐφέστια λέκτρα γυναικῶν· τῇσιν ἀεὶ πᾶν ἦμαρ
ὑπὸ γλαφυροῖσι μυχοῖσι κίχλαι ναιετάουσιν, ἀλίγκιαι
ἀρτιγάμοισι νύμφαις, ἃς οὐκ ἄν τις ἴδοι θαλάμοιο πάροιθεν
ἐρχομένας· ἐν δέ σφι γαμήλιος αἴθεται αἰδώς· ὣς αἵ γ’
ἐνδόμυχοι θαλάμων ἔντοσθεν ἑκάστη αἰεὶ δηθύνουσιν, ὅπῃ
πόσις αὐτὸς ἀνώγει. κόσσυφος αὖ πέτρῃσι παρήμενος οὔποτε
λείπει, αἰὲν ἔχων φυλακὴν λεχέων ὕπερ, οὐδέ ποτ’ ἄλλῃ
τέτραπται, πᾶν δ’ ἦμαρ ἑλίσσεται, ἄλλοτε δ’ ἄλλους
παπταίνει θαλάμους καί οἱ νόος οὔτ’ ἐπὶ φορβὴν στέλλεται
οὔτε τιν’ ἄλλον ἔχει πόνον, ἀλλ’ ἐπὶ νύμφαις μοχθίζει
δύσζηλος ἀειφρούροισι πόνοισι· νυκτὶ δέ οἱ βρώμης τε μέλει
καὶ παύεται ἔργων τυτθὸν ὅσον φυλακῆς ἀζηχέος· ἀλλ’ ὅτε
κίχλαι ὃν τόκον ὠδίνωσιν, ὃ δ’ ἄσχετα τῆμος ἀΐσσει
ἀμφιπεριτρομέων, ἐπὶ δ’ ἔρχεται ἄλλοτε ἄλλην εἰς ἄλοχον,
μέγα δή τι περιτρομέοντι ἐοικὼς ὠδίνων. οἷον δὲ μετὰ
φρεσὶν ἄχθος ἀλύει μήτηρ, τηλυγέτοιο θοὴν ὠδῖνα θυγατρὸς
πρωτολεχοῦς φρίσσουσα· τὸ γὰρ μέγα δεῖμα γυναικῶν· αὐτὴν δ’
οὔτι χέρειον ἱκάνεται Εἰλειθυίης κῦμα πόνων, πάντῃ δὲ
διὲκ θαλάμων δεδόνηται εὐχομένη, στενάχουσα, μετήορον ἦτορ
ἔχουσα, εἰσόκε λυσιπόνοιο βοῆς ἔντοσθεν ἀκούσῃ· ὣς ὁ
περιτρομέων ἀλόχοις μέγα δαίεται ἦτορ. τοῖόν που λεχέων
ἀΐω νόμον ἐντύνεσθαι Ἀσσυρίους, οἳ Τίγριν ὑπέρ πόρον
ἄστἐ ἔχουσι, Βάκτρων τ’ ἐνναετῆρας, ἑκηβόλον ἔθνος
ὀϊστῶν· καὶ γὰρ τοῖς πλέονές τε γαμήλια λέκτρα γυναῖκες
κεκριμέναι μεθέπουσι καὶ εὐνάζονται ἅπασαι νύκτας
ἀμειβόμεναι· μετὰ δέ σφισι κέντρον ὀπηδεῖ ζήλου ἀνιαροῖο,
περὶ ζήλῳ δ’ ὀλέκονται, αἰὲν ἐπ’ ἀλλήλοισι βαρὺν θήγοντες
ἄρηα ὣς οὐδὲν ζήλοιο κακώτερον ἀνδράσιν ἄλγος
ἐντρέφεται, πολλοὺς δὲ γόους, πολλὰς δὲ τίθησιν οἰμωγάς·
λύσσης γὰρ ἀναιδέος ἐστὶν ἑταῖρος· λύσσῃ δ’ ἀσπασίως
ἐπιμίσγεται, ἐς δὲ βαρεῖν ἄτην ἐξεχόρευσε, τέλος δέ οἱ
ἔπλετ’ ὄλεθρος. ὃς καὶ τὸν δύστηνον ὑπήγαγε κόσσυφον
ἄτῃ δμηθῆναι, χαλεπῆς δὲ γάμων ἤντησεν ἀμοιβῆς. εὖτε γὰρ
ἀθρήσῃ σπιλάδων ἔπι δινεύοντα ἰχθὺν ἀσπαλιεύς, ἀλόχοις
πέρι μόχθον ἔχοντα, ἀγκίστρῳ κρατερῷ περιβάλλεται ὅττι
τάχιστα καρῖδα ζώουσαν, ἐπ’ ἀγκίστροιο δ’ ὕπερθε βριθὺς
ἀνήρτηται μολίβου κύβος· αὐτὰρ ὁ λάθρῃ πρὸς πέτραις
ἀφέηκε βαρὺν δόλον ἐγγύθι δ’ αὐτῶν δινεύει θαλάμων· ὁ δ’
ἐσέδρακεν, αἶψα δ’ ὀρινθεὶς ὡρμήθη, καρῖδα δόμων ἔντοσθεν
ἱκάνειν ἐλπόμενος λεχέεσσιν ἀνάρσιον ἠδ’ ἀλόχοισιν· αἶψα
δ’ ἐπιθύσας ὁ μὲν ἔλπεται ἐν γενύεσσι τίνυσθαι καρῖδος
ἐπήλυσιν, οὐδ’ ἐνόησεν ὃν μόρον ἀμφιχανών· ἁλιεὺς δέ μιν
αἶψα δοκεύσας χαλκείαις ξυνέπειρεν ἀνακρούων γενύεσσιν
εἴρυσέ τ’ ἀσχαλόωντα καὶ ὕστατον ἀσπαίροντα, καί πού μιν
τοίοισιν ἐνίπαπε κερτομίοισι· νῦν δή, νῦν ἀλόχους τε
περιφρούρευε φυλάσσων, ὦ τάλαν, ἐν θαλάμοις τε μένων
ἐπιτέρπεο νύμφαις· οὐ γάρ τοι μία Κύπρις ἐφήνδανεν οὐδὲ
μί’ εὐνή, ἀλλὰ μάλ’ ἐν τόσσῃσιν ἀγάλλεο μοῦνος ἀκοίτης
εὐναῖς· ἀλλ’ ἴθι δεῦρο, γάμος δέ τοί ἐστιν ἑτοῖμος,
νυμφίε, χερσαίοιο πυρὸς λευκάμπυκος αὐγή. τοιάδε που νείκεσσε
καὶ οὐκ ἀΐοντι πιφαύσκων. κίχλαι δ’, εὖτε θάνῃ φρουρὸς
πόσις, ἐκτὸς ἰοῦσαι πλάζονται θαλάμων, ξυνὸν δ’ ἕλον ἀνέρι
πότμον. καὶ μὴν δὴ φιλότητι καὶ ἀλλήλων ἐπαρωγῇ ὄλλυνται
γαλεοί τε κύνες καὶ φῦλα κελαινῶν κεντροφόρων· λευκὸς μὲν ἐπ’
ἀγκίστρῳ πεπέδηται ἰχθύς, ἀσπαλιεὺς δὲ κιών, ὅθι πηλὸς
ἀϊδνὴς ἐμβύθιος δολιχῇσιν ὑφίζεται ὀργυιῇσιν, ἄγκιστρον
καθέηκε, θοῶς δέ τις ἔσπασεν ἄτην ἀντιάσας· ὁ μὲν αὐτίκ’
ἀνέλκεται, οἱ δέ μιν ἄλλοι φρασσάμενοι μάλα πάντες ἀολλέες
ἐγγὺς ἕπονται, ὄφρ’ αὐτὴν ἐπὶ νῆα καὶ ἀγρευτῆρας
ἵκωνται. δὴ τότε τοὺς μὲν ἕλοις ὑποχῆς περιηγέϊ κύκλῳ,
τοὺς δὲ σιδηρείοισι καταΐγδην στυφελίζων αἰχμαῖς τριγλώχισι
καὶ ἀλλοίοισι δόλοισιν· οὐ γὰρ πρὶν φεύγουσιν ἀπότροποι,
εἰσόχ’ ἑταῖρον ἑλκόμενον λεύσσωσιν, ὁμοῦ δ’ ἐθέλουσιν
ὀλέσθαι. οἷον δ’ ἀρτιφάτου παιδὸς νέκυν ἐκ μεγάροιο τύμβον
ἐς ἀμφίκλαυτον ἑοὶ στέλλουσι τοκῆες τηλυγέτου, τῷ πολλὰ
μάτην περιμοχθήσωσι· δρυπτόμενοι δ’ ὀδύνῃσι τέκος
περικωκύοντες ἠρίῳ ἐμπεφύασι καὶ οὐκ ἐθέλουσι μέλαθρα
νοστῆσαι, ξυνῇ δὲ θανεῖν δυσπενθέϊ νεκρῷ· ὣς οἵ γ’ οὐκ
ἐθέλουσιν ἀνελκομένοιο λιπέσθαι, εἰσόκεν αὐτὸν ὄλεθρον ὑπ’
ἀγρευτῆρσιν ὄλωνται. ἄλλους δὲ ξεῖνός τε καὶ οὐκ ἐνδήμιος
ἅλμης εἷλεν ἔρως, χερσαῖον ἐπ’ ἰχθύσιν οἶστρον ἐγείρων
ἔξαλον· ἀλλοδαπῆς φιλίης βέλος οἷον ἱκάνει πουλύποδας
σαργῶν τε γένος πέτρῃσιν ἑταῖρον. ἤτοι πουλύποδες μὲν
Ἀθηναίης φιλέουσιν ἔρνεα καὶ θαλλοῖσιν ἐπὶ γλαυκοῖσιν
ἔρωτα ἔσπασαν· ἦ μέγα θαῦμα πόθῳ φρένα δενδρήεντι
ἕλκεσθαι λιπαροῦ τε φυτοῦ πτόρθοισι γάνυσθαι. ἔνθα γὰρ
ἀγλαόκαρπος ἁλὸς σχεδόν ἐστιν ἐλαίη, γείτοσιν ἐν γουνοῖσιν
ἐπακταίη τεθαλυῖα, κεῖθι δὲ πουλύποδος νόος ἕλκεται, ἠΰτ’
ἐπ’ ἴχνος Κνωσίου εὐρίνοιο κυνὸς μένος, ὅστ’ ἐν ὄρεσσι
θηρὸς ἀνιχνεύει σκολιὴν βάσιν ἐξερεείνων ῥινὸς ὑπ’
ἀγγελίῃ νημερτέϊ καί τέ μιν ὦκα μάρψε καὶ οὐκ ἐμάτησεν
ἑὸν δ’ ἐπέλασσεν ἄνακτα· ὥς καὶ τηλεθόωσαν ἄφαρ μάθεν
ἐγγὺς ἐλαίην πούλυπος, ἐκδύνει δὲ βυθῶν καὶ γαῖαν ἀνέρπει
καγχαλόων, πρέμνοισι δ’ Ἀθηναίης ἐπέλασσεν· ἔνθ’ ἤτοι
πρῶτον μὲν ἀγαλλόμενος περί ῥίζης πυθμένας εἰλεῖται
στρωφώμενος, ἠΰτε κοῦρος, ὅστε νέον προμολοῦσαν ἑὴν τροφὸν
ἀμφαγαπάζει, ἀμφὶ δέ οἱ πλέκεται, κόλποις δ’ ἐπὶ χεῖρας
ἀείρει, ἱμείρων δειρήν τε καὶ αὐχένα πηχύνασθαι· ὣς ὁ
περὶ πρέμνοισιν ἑλίσσεται ἔρνεϊ χαίρων. ἔνθεν ἔπειτ’
ἄκρῃσιν ἐρειδόμενος κοτύλῃσιν ὑψόσ’ ἀνερπύζει λελιημένος,
ἀμφὶ δὲ χαίτας πτύσσεται, ἄλλοτε ἄλλον ἔχων κλάδον, οἷά
τις ἀνὴρ νοστήσας ξείνηθεν ἑοὺς ἀσπάζεθ’ ἑταίρους ἀθρόον
ἀντιόωντας ἑλισσόμενος περὶ δειρήν· ἢ ὥστε βλωθρῇσιν
ἑλίσσεται ἀμφ’ ἐλάτῃσιν ὑγρὸς ἕλιξ κισσοῖο, τιταινόμενος
δ’ ἀπὸ ῥίζης ἑρπύζει, πάντῃ δὲ περιρρέει ἀκρεμόνεσσιν·
ὣς ὅ γε γηθόσυνος λιπαροὺς περιβάλλετ’ ἐλαίης ὄρπηκας,
κυνέοντι πανείκελος· ἀλλ’ ὅτ’ ἔρωτος λωφήσῃ πάλιν αὖτις
ἁλὸς μετὰ κόλπον ἀφέρπει, πλησάμενος φιλότητος ἐλαιηροῦ τε
πόθοιο. τοῦ δή μιν καὶ ἔρωτος ἕλεν δόλος, ὡς ἐδάησαν
ἰχθυβόλοι· θαλλοὺς γὰρ ὁμοῦ δήσαντες ἐλαίης ὅττι μάλ’
εὐφυέας μόλιβον μέσον ἐγκατέθηκαν, ἐκ δ’ ἀκάτου σύρουσιν· ὁ
δ’ οὐκ ἀμέλησε νοήσας πούλυπος ἀλλ’ ἤϊξε καὶ καὶ
ἀμφέπλεξεν ἑταίρους πτόρθους· οὐδ’ ἔτ’ ἔπειτα καὶ
ἑλκόμενός περ ἐς ἄγρην δεσμὰ πόθων ἀνίησιν, ἕως ἔντοσθε
γένηται νηός· ὁ δ’ οὐκ ἤχθηρε καὶ ὀλλύμενός περ ἐλαίην.
σαργοὶ δ’ αἰγείοισι πόθοις ἐπὶ θυμὸν ἔχουσιν, αἰγῶν δ’
ἱμείρουσιν, ὀρειαύλοις δὲ βοτοῖσιν ἐκπάγλως χαίρουσι καὶ
εἰνάλιοί περ ἐόντες. ἦ σέβας οὐκ ἐπίελπτον, ὁμόφρονα
φῦλα τεκέσθαι ἀλλήλοις ὀρέων τε πάγους χαροπήν τε θάλασσαν.
εὖτε γὰρ αἰγονομῆες ἐπὶ ῥηγμῖνος ἄγωσι μηκάδας, ἐν
δίνῃσι λοεσσομένας ἁλίῃσιν ἐνδίους, ὅτε θερμὸς Ὀλύμπιος
ἵσταται ἀστήρ, οἳ δὲ τότε βληχήν τε παρακταίην ἀΐοντες
αὐδήν τ’ αἰπολίων βαρυηχέα πάντες ὁμαρτῇ καὶ νωθεῖς περ
ἐόντες ἐπειγόμενοι φορέονται σαργοὶ καὶ θρώσκουσιν ἐπ’
ἀνδήροισι θαλάσσης, γηθόσυνοι, κεραὸν δὲ περισαίνουσιν ὅμιλον
ἀμφί τε λιχμάζουσι καὶ ἀθρόοι ἀμφιχέονται, πυκνὰ
κατασκαίροντες· ἔχει δ’ ἄρα θαῦμα νομῆας πρωτοδαεῖς· αἶγες
δὲ φίλον χορὸν οὐκ ἀέκουσαι δέχνυνται· τοὺς δ’ οὔτις ἔχει
κόρος εὐφροσυνάων. οὐ τόσον ἐν σταθμοῖσι κατηρεφέεσσι νομήων
μητέρας ἐκ βοτάνης ἔριφοι περικαγχαλόωντες πολλῇ γηθοσύνῃ τε
φιλοφροσύνῃ τε δέχονται, ἦμος ἅπας περὶ χῶρος
ἀγαλλομένῃσιν ἰωῇς νηπιάχων κέκληγε, νόος δ’ ἐγέλασσε
βοτήρων, ὣς κεῖνοι κεραῇσι περισπέρχουσ’ ἀγέλῃσιν. εὖτ’
ἂν δ’ εἰναλίων ἄδδην ἴσχωσι λοετρῶν, αἱ δὲ πάλιν
στείχωσιν ἐς αὔλια, δὴ τότε σαργοὶ ἀχνύμενοι μάλα πάντες
ἀολλέες ἐγγὺς ἕπονται, κύματος ἀκροτάτοιο γέλως ὅθι
χέρσον ἀμείβει. ὡς δ’ ὅτε τηλύγετον μήτηρ γόνον ἢ καὶ
ἀκοίτην εὐνέτις ἀλλοδαπὴν τηλέχθονα γαῖαν ἰόντα ἀχνυμένη
στέλλῃσι, νόος δέ οἱ ἔνδον ἀλύει, ὅσση οἱ μεσσηγὺς ἁλὸς
χύσις, ὅσσα τε κύκλα μηνῶν· ἀκροτάτοισι δ’ ἐπεμβαίνουσα
θαλάσσης κύμασι δακρυόεσσαν ὑπὸ στόμα γῆρυν ἵησι, σπεύδειν
λισσομένη καί μιν πόδες οὐκέτ’ ὀπίσσω ἱεμένην φορέουσιν,
ἔχει δ’ ἐπὶ πόντον ὀπωπάς· ὣς κείνους καί κέν τις ὑπ’
ὄμμασι δάκρυα φαίη στάζειν οἰωθέντας ἐλαυνομένων πάλιν
αἰγῶν. σαργὲ τάλαν· τάχα γάρ σε κακὸν πόθον αἰπολίοισι φημὶ
συνοίσεσθαι· τοῖος νόος ἀσπαλιήων εἰς ἀπάτην καὶ κῆρα τεοὺς
ἔτρεψεν ἔρωτας. πέτρας μὲν κείνας τεκμαίρεται ἐγγύθι γαίης
πρῶτον ἀνὴρ διδύμοισιν ἀνισταμένας κροτάφοισιν ἐγγύθεν, αἳ
στεινωπὸν ἁλὸς διὰ χῶρον ἔχουσιν, αἰθέρος ἀκτίνεσσι
διαυγέας, αἷς ἔνι σαργοὶ πολλοὶ ναιετάουσιν, ὁμόκτιτον
αὖλιν ἔχοντες· ἔξοχα γὰρ πυρσοῖσιν ἐπ’ ἠελίοιο γάνυνται.
ἐνθάδ’ ἀνὴρ μελέεσσιν ἐφεσσάμενος δέρος αἰγός, δοιὰ κέρα
κροτάφοισι περὶ σφετέροισιν ἀνάψας, στέλλεται ὁρμαίνων νόμιον
δόλον, ἐς δ’ ἅλα βάλλει κρείασιν αἰγείοισιν ὁμοῦ κνίσσῃ τε
λιπήνας ἄλφιτα· τοὺς δ’ ὀδμή τε φίλη δολόεσσά τ’ ἐσωπὴ
φορβή τ’ εὐδώρητος ἐφέλκεται, οὐδέ τιν’ ἄτην ἐν φρεσὶν
ὁρμαίνουσιν, ἀγαλλόμενοι δὲ μένουσιν αἰγὶ περισαίνοντες
ἐοικότα δήϊον ἄνδρα· δύσμοροι, ὡς ὀλοοῖο τόχ’ ἀντιόωσιν
ἑταίρου, οὐ φρεσὶν αἰγείῃσιν ἀρηρότος· αὐτίκα γάρ σφιν
ῥάβδον τε κραναὴν ὁπλίζεται ἠδὲ λίνοιο ὁρμιὴν πολιοῖο,
βάλεν δ’ ὑπὲρ ἀγκίστροιο χηλῆς αἰγείης κρέας ἔμφυτον· οἱ
μὲν ἐδωδὴν ἐσσυμένως ἥρπαξαν, ὁ δ’ ἔσπασε χειρὶ παχείῃ
αὖ ἐρύων· εἰ γάρ τις ὀΐσεται ἔργα δόλοιο, οὐκ ἂν ἔτ’
ἐμπελάσειε καὶ εἰ λασιότριχας αὐτὰς αἶγας ἄγοι, φεύγουσι
δ’ ἀποστύξαντες ὁμαρτῇ καὶ μορφὴν καὶ δαῖτα καὶ αὐτῆς
ἔνδια πέτρης· εἰ δὲ λάθοι καὶ κραιπνὸν ἔχοι πόνον, οὔ κέ
τις ἄγρης λειφθείη, πάντας δὲ δαμάσσεται αἰγὸς ὀπωπή.
ἄλλος δ’ αὖ σαργοῖσι μέλει πόθος εἴαρος ὥρῃ ἀλλήλων,
εὐνῆς δὲ γάμων πέρι δηριόωνται· πολλαῖς δ’ εἷς ἀλόχοις
πέρι μάρναται· ὃς δέ κεν ἀλκῇ νικήσῃ, πάσῃσιν ἐπάρκιος
ἔπλετ’ ἀκοίτης, πέτρας δ’ εἰσελάει θῆλυν στόλον· ἔνθ’
ἁλιῆες κύρτον ἐτεχνήσαντο βαθύν, περιηγέα πάντῃ· τὸν δὲ
φυτῶν λάχνῃσι περὶ στόμα πάντα πύκασσαν, μύρτων ἢ δάφνης
εὐώδεος ἠέ τευ ἄλλου πτόρθοισιν θαλεροῖσιν ἐπισταμένως
σκιάσαντες. τοὺς δ’ οἶστρος ποτὶ μῶλον ἐπώρορεν εὐνητῆρας
μάρνασθαι, πολλὴ δὲ γαμήλιος ἵστατ’ Ἐνυώ. ἀλλ’ ὅτ’
ἀριστεύσας τις ἕλῃ κράτος, αὐτίκα πέτρην παπταίνει
γλαφυρήν, ἀλόχοις δόμον, ἐς δ’ ἴδε κύρτον κείμενον,
εὐφύλλοισιν ἐπηρεφ(??)) ἀκρεμόνεσσιν, ἔνθ’ ἐλάει νυμφεῖον
ἑὸν χορόν· αἱ μὲν ἔπειτα κύρτον ἔσω δύνουσιν, ὁ δ’
ἔκτοθι πάντας ἐρύκει ἄρσενας, οὐδέ τιν’ ἄλλον ἐᾷ
νύμφῃσι πελάσσαι. ἀλλ’ ὅταν ἐμπλήσῃ πλεκτὸν δόλον,
ὕστατος αὐτὸς ἐς θάλαμον προὔτυψεν, ἀνέκβατον Ἄϊδος
εὐνήν. ὡς δ’ ὅτε μηλονόμος τις ἀνὴρ βοτάνηθεν ἐλαύνων
εἰροπόκους ἀγέλας ἀνάγει πάλιν, ἐν δὲ θυρέτροις ἱστάμενος
σταθμοῖο νόῳ πεμπάζεται οἰῶν πληθὺν εὖ διέπων, εἴ οἱ σόα
πάντα πέλονται, πώεσι δ’ εἰλομένοισι περιπλήθουσα μὲν αὐλὴ
στείνεται, ὑστάτιος δὲ μετά σφισιν ἔσσυτο ποιμήν· ὣς αἱ
μὲν προπάροιθεν ἔσω κοίλοιο μυχοῖο θηλύτεραι κατέδυσαν, ὁ δ’
ὕστερος ἔνθορ’ ἀκοίτης, δειλαίῃς ἅμα δειλὸς ἐπισπεύδων
ἀλόχοισι. τοῖα μὲν ἐν νεπόδεσσιν ἔρως ἐστήσατ’ ἄεθλα,
τοίαις δ’ ἐξαπάτῃσιν ἐρωμανέεσσιν ὄλοντο. Ἵππουροι δ’ ὅτε
κέν τι μετ’ οἴδμασιν ἀθρήσωσι πλαζόμενον, τῷ πάντες ἀολλέες
ἐγγὺς ἕπονται· ἔξοχα δ’, ὁππότε νῆα διαραισθεῖσαν ἀέλλαις,
αἰνὰ Ποσειδάωνος ἀμειλίκτοιο τυχοῦσαν, δασσάμενον μέγα κῦμα
διακριδὸν ἄλλοθεν ἄλλα δοῦρα φέρῃ λώβῃσι πολυσχιδέεσσι
λυθέντα. τῆμος δ’ ἱππούρων ἀγέλαι πινάκεσσι θεούσαις
ἑσπόμεναι μεθέπουσιν· ὁ δ’ ἐγκύρσας ἁλιήων πολλὴν ῥηϊδίως
ἄγρην ἕλεν ἠδ’ ἀμέγαρτον. ἀλλὰ τὸ μὲν ναύτῃσιν
ἀλεξήσειε Κρονίων ἐμβύθιος, νῆες δὲ διὰ πλατὺ κῦμα θέοιεν
αὔραις εὐκήλοισιν ἀπήμονες ἠδ’ ἀτίνακτοι, φόρτον
ἀμοιβαίοισι μετερχόμεναι καμάτοισιν, ἱππούροις δ’ ἀλλοῖα
νοήματα τεχνήσασθαι ἐστίν, ἀπημοσύνῃ δὲ νεῶν μεταβαινέμεν
ἄγρην. Συμφερτοὺς δονάκων φακέλους ἅμα γυρώσαντες δίναις
ἐγκατέθηκαν, ἔνερθε δὲ λᾶαν ἔδησαν βριθὺν ὑφορμιστῆρα· τὰ
μὲν μάλα πάντα καθ’ ὕδωρ ἀτρέμα δινεύουσι· φιλόσκια δ’
αὐτίκα φῦλα ἱππούρων ἀγεληδὸν ἀγείρεται, ἀμφὶ δὲ νῶτα
τερπόμενοι δονάκεσσιν ἀνατρίβουσι μένοντες· τοῖς δὲ τότ’
ἀσπαλιῆες ἐπιπλώουσιν ἑτοίμην εἰς ἄγρην, ἄγκιστρα δ’ ὑπ’
εἴδασιν ὁπλίσσαντες πέμπουσ’ οἱ δ’ ἐρύουσιν ἅμα σπεύδοντες
ὄλεθρον. ὡς δὲ κύνας βρώμῃσιν ἀνὴρ ἐπὶ μῶλον ὀρίνει
δινεύων μέσσοισιν ἑλώρια, τοὶ δ’ ἐπὶ γαστρὶ ἔξοχα
μαργαίνοντες ὑποφθαδὸν ἅρπαγι λύσσῃ ἀλλήλους προθέουσι καὶ
ἐς χέρα παπταίνουσιν ἀνδρός, ὅπῃ ῥίψειεν, ἔρις δ’
ἀναφαίνετ’ ὀδόντων· ὣς οἵ γ’ ἀγκίστροισιν ἐπαΐσσουσιν
ἑτοίμως. ῥηϊδίως δ’ ἀγρευτὸν ἐρύσσεαι ἄλλον ἐπ’ ἄλλῳ
κραιπνὸς ἐών· αὐτοὶ γὰρ ἐπισπεύδουσ’ ἁλιήων μᾶλλον, ὑπ’
ἀφραδίῃσιν ἑὸν μόρον ἐγκονέοντες. Τοίῃ ἐπιφροσύνῃ καὶ
πομπίλον ἀγρώσσονται· καὶ γὰρ τοῖς ἴσον ἦτορ ἐπὶ
σκιεροῖσι πόθοισι. Τευθίσι δ’ ἄτρακτόν τις ἀνὴρ
ἐπιμηχανόῳτο, ἐντύνων κλωστῆρι πανείκελον· ἀμφὶ δ’ ἄρ’
αὐτῷ πυκνὰ καταζεύξειεν ἀνακλίνων γενύεσσιν ἄγκιστρ’
ἀλλήλοισι παρασχεδόν, οἷς ἔπι σῶμα ποικίλον ἐμπείρειεν
ἰουλίδος, ὕπτια χαλκοῦ δήγματ’ ἐπικρύπτων, γλαυκοῖς δ’ ἐνὶ
βένθεσι λίμνης τοῖον ἀναψάμενος σύροι δόλον· ἡ δ’ ἐσιδοῦσα
τευθὶς ἐφωρμήθη τε καὶ ἀμφιέπουσα πιέζει ἰκμαλέοις θυσάνοις,
ἐπάγη δ’ ἐνὶ χείλεσι χαλκοῦ· οὐδ’ ἔτι καὶ μεμαυῖα λιπεῖν
δύνατ’, ἀλλ’ ἀέκουσα ἕλκεται, αὐτόπλεκτον ἑὸν δέμας
ἀμφιβαλοῦσα. καὶ μέν τις λιμένεσσι παρ’ ἀκλύστοισι θαλάσσης
ἄγρην ἐγχελύων τεχνήσατο κοῦρος ἀθύρων. ἔντερον οἰὸς
ἑλὼν περιμήκετον ἧκε καθ’ ὕδωρ ἐκτάδιον, δολιχῇσιν
ἀλίγκιον ὁρμιῇσιν· ἡ δ’ ἐσιδοῦσ’ ἐπόρουσε καὶ ἔσπασε·
τὴν δὲ χανοῦσαν ἔγνω καὶ μήλειον ἄφαρ κύρτωσεν ἀϋτμῇ
ἔγκατον ἐμπνείων· τὸ δ’ ἀνίσταται ἄσθματι λάβρῳ οἰδαλέον,
πλῆσεν δὲ τιταινόμενον στόμα δειλῆς ἐγχέλυος· πνοιῇ δὲ
περιστένεται μογέουσα ἀνδρομέῃ, δέδεται δὲ καὶ ἱεμένη περ
ἀλύξαι, εἰσόκεν οἰδαίνουσα καὶ ἄσχετον ἀσθμαίνουσα ὑψόσ’
ἀναπλώσῃ καὶ ὑπ’ ἀγρευτῆρι γένηται. ὡς δ’ ὅτε τις πλείου
πειρώμενος ἀμφιφορῆος αὐλὸν ἔχων ἤρεισεν ὑπὸ στόμα
φυσητῆρα, ἄσθματι δ’ αὖ ἐρύει μέθυος ποτὸν ἔμπαλιν ἕλκων
χείεσιν ἀκροτάτοις, τὸ δ’ ἀνατρέχει ἀνδρὸς ἀϋτμῇ· ὣς
αἵ γ’ ἐγχέλυες πνοιῆς ὕπο κυμαίνουσαι ἕλκονται δολίοιο
ποτὶ στόμα φυσητῆρος. ἔστι δέ τις νεπόδων δειλὸς καὶ ἄκικυς
ὅμιλος, ἀβληχρῆς ἀφύης ἀδινὸν γένος, αἳ καλέονται
ἐγγραύλεις· ἀγαθὴ δὲ βόσις πάντεσσιν ἔασιν ἰχθύσιν· αἰεὶ
δέ σφιν ἐνὶ ἐνὶ φρεσὶ φῦζα δέδηε, πάντα δ’ ὑποτρομέουσι,
σὺν ἀλλήλαις δὲ χυθεῖσαι σωρηδὸν μίμνουσι καὶ ἀθρόαι
ἐμπεφύασιν, ἠΰτ’ ἀναγκαίοιο βίην δεσμοῖο φέρουσαι· οὐδέ κε
μητίσαιο διάκρισιν εὐρέος ἐσμοῦ οὐδὲ λύσιν· τοῖον γὰρ ἐν
ἀλλήλῃσιν ἔχονται. πολλάκι μὲν καὶ νῆες ἐν ἕρμασιν ἠΰτ’
ἔκελσαν κείναις, πολλάκι δέ σφιν ἐνιπλήσσουσιν ἐρετμοῖς
κληΐδων ἐλατῆρες, ἐνέσχετο δ’ ἱεμένη περ κώπη, πετραίης
ἅτε χοιράδος ἀντιτυχοῦσα· καί πού τις βουπλῆγα βαρύστομον
ἰθὺς ἀείρας ἐγγραύλεις ἐτίναξε καὶ οὐ διέκερσε σιδήρῳ
στῖφος ἅπαν, βαιὴν δ’ ἀγέλης ἀπεδάσσατο μοῖραν· καὶ τῆς
μὲν κεφαλὴν πέλεκυς τάμε, τὴν δ’ ἐκόλουσεν οὐρῆς, τὴν δ’
ἤμησε μέσην, τὴν δ’ εἷλεν ἅπασαν. οἰκτρὸν ἰδεῖν
μογεροῖσιν ἐοικότα σώματα νεκροῖς. αἱ δ’ οὐδ’ ὣς ἐλάθοντο
καὶ οὐκ ἀνέηκαν ἔχουσαι δεσμὸν ἑόν· τοῖός τις ἐπί σφισι
γόμφος ἄρηρε. καί κέν τις παλάμῃσιν ἅτε ψαμάθοιο βαθείης
ἀντιάσας κείνῃσιν ἐπ’ ἰχθύσιν ἀμήσαιτο. τὰς δ’ ὁπότε
φράσσωνται ἐπί σφισι πεπτηυίας ἰχθυβόλοι, κοίλῃσι
περιπτύσσουσι σαγήναις ἀσπασίως, πολλὴν δὲ ποτὶ ῥηγμῖνας
ἄγουσιν ἄγρην νόσφι πόνοιο καὶ ἄγγεα πάντ’ ἀφύῃσιν ἔν
τ’ ἀκάτους ἔπλησαν, ἐπ’ ἠϊόσι δὲ βαθείαις θημῶνας νήησαν,
ἀπειρεσίην χύσιν ἄγρης. οἷον δ’ ἐργατίναι Δηοῦς πόνον
ἐκτελέσαντες, πνοιῇς χερσαίοις τε διακρίναντες ἐρετμοῖς
καρπόν, ἐϋτροχάλοιο μέσον κατὰ χῶρον ἀλωῆς πολλὸν
ἐνηήσαντο, περιπλήθουσα δὲ πάντῃ πυροδόκος στεφάνη
λευκαίνεται ἔνδον ἀλωῆς· ὣς τότ’ ἀπειρεσίῃσι περιπληθὴς
ἀφύῃσιν ὀφρὺς ἀγχιάλου λευκαίνεται αἰγιαλοῖο. φῦλα δὲ
πηλαμύδων ἐκ μὲν γένος εἰσὶ θαλάσσης Εὐξείνου, θύννης δὲ
βαρύφρονος εἰλείθυιαι· κεῖναι γάρ, Μαιῶτις ὅπῃ ξυμβάλλεται
ἅλμῃ, ἀγρόμεναι λιμναῖον ὑπὸ στόμα καὶ δονακῆας ὑδρηλοὺς
ὠδῖνος ἐπαλγέος ἐμνήσαντο· καὶ τὰ μὲν ὅσσα κίχωσι
μεταδρομάδην κατέδουσιν ὠά, τὰ δ’ ἐν δονάκεσσι καὶ ἐν
σχοίνοισι μένοντα πηλαμύδων ἀγέλας ὥρῃ τέκεν· αἱ δ’ ὅτε
κῦμα πρῶτον ἐπιψαίρωσι πόροιο τε πειρήσωνται, ξεῖνον ἁλὸς
σπεύδουσι μετὰ πλόον, οὐδ’ ἐθέλουσι μίμνειν ἔνθ’ ἐγένοντο
καὶ ἠβαιαί περ ἐοῦσαι. Θρηΐκιος δέ τίς ἐστιν ἁλὸς πόρος,
ὅντε βάθιστον φασὶ Ποσειδάωνος ἐνὶ κλήροισι τετύχθαι· ἐκ
τοῦ καί τε Μέλας κικλήσκεται, οὐδέ ἑ λάβροι λίην οὐδ’
ὑπέροπλοι ἐπιθρώσκουσιν ἀῆται· ἐν δ’ ἄρα οἱ κευθμῶνες
ὑποβρύχιοι πεφύασι κοῖλοι, πηλώεντες, ἀθέσφατοι, οἷς ἔνι
πολλὰ τίκτεται, ἠβαιοῖσιν ὅσ’ ἰχθύσι δαῖτας ὀφέλλει. ἔνθα
καὶ ἀρτιγόνοισι πέλει πρώτιστα κέλευθα πηλαμύδων ἑσμοῖσιν,
ἐπεὶ περιώσιον ἄλλων εἰναλίων φρίσσουσι δυσαέα χείματος
ὁρμήν· χεῖμα δὲ πηλαμύδεσσιν ἀπαμβλύνει φάος ὄσσων. ἔνθα
δ’ ἐν εὐρωποῖσιν ἁλὸς λαγόνεσσι πεσοῦσαι αὔτως δηθύνουσιν,
ἀεξόμεναι δὲ μένουσι λαρὸν ἔαρ· τῇ δέ σφι καὶ ἵμερος
ἄνεται εὐνῆς· πλησάμεναι δὲ τόκοιο παλίμποροι αὖτις ἵενται
πατρῷον μετὰ κῦμα, μόγον δ’ ἀπὸ γαστρὸς ἔθεντο. τὰς δ’
ἤτοι Μέλανος μὲν ὑπὲρ βαθὺ λαῖτμα πόροιο Θρήϊκες
ἀγρώσσουσιν ἀπηνέϊ χείματος ὥρῃ, θήρην ἀργαλέην καὶ
ἀτερπέα, δηϊοτῆτος θεσμὸν ὑφ’ αἱματόεντα καὶ ἄγριον αἶσαν
ὀλέθρου. ἔστι τις οὐ δολιχὴ μὲν ἀτὰρ πάχος ὅττι μεγίστη,
μῆκος ὅσον πῆχυς, στιβαρὴ δοκίς· ἐν δέ οἱ ἄκρῃ πολλὴ μὲν
μολίβοιο χύσις, πολλαὶ δὲ σιδήρου αἰχμαὶ τριγλώχινες
ἐπασσύτεραι πεφύασι· πεῖσμα δέ μιν περίμηκες ἐΰπλοκον
ἀμφιβέβηκε. δουρὶ δ’ ἀναπλώσαντες, ἁλὸς πόρος ἔνθα
βάθιστος, ἐς βυθὸν ἠερόεντα περικρατὲς ἧκαν ἔνερθε πυθμένος
εἰλατίνου κρατερὸν σθένος· αἶψα δὲ ῥιπῇ σπερχόμενον,
μολίβῳ τε καταρρεπὲς ἠδὲ σιδήρῳ, σεύεται ἐς νεάτας ῥίζας
ἁλός, ἔνθ’ ἀμενηναῖς πηλαμύσι προὔτυψεν ἐν ἰλύσι
πεπτηυίαις· σὺν δ’ ἕλε σύν τ’ ἐτόρησεν ὅσον κίχε δειλὸν
ὅμιλον. οἱ δὲ θοῶς ἀνέρυσσαν ἐληλαμένας περὶ χαλκῷ
παλλομένας ἐλεεινὰ σιδηρείῃς ὀδύνῃσι. τὰς δέ τις εἰσορόων
καί κεν θρασυκάρδιος ἀνὴρ οἰκτείραι θήρης τε δυσαγρέος ἠδὲ
μόροιο· τῆς μὲν γὰρ λαγόνεσσιν ἐλήλατο δουρὸς ἀκωκή, τῆς
δὲ κάρη ξυνέπειρε θοὸν βέλος, ἡ δ’ ὑπὲρ οὐρὴν οὔτασται,
νηδὺν δ’ ἑτέρης, ἄλλης δ’ ἕλε νῶτα δριμὺς ἄρης, ἄλλη δὲ
μέσον κενεῶνα πέπαρται. ὡς δ’ ὁπότε, κρινθέντος ἐνυαλίοιο
κυδοιμοῦ, δουριφάτους κονίης τε καὶ αἵματος ἐξανελόντες
εὐνὴν ἐς πυρόεσσαν ἑοὶ στέλλωσιν ἑταῖροι μυρόμενοι· τὰ δὲ
πολλὰ καὶ αἰόλα σώμασι νεκρῶν ἕλκεα παντοῖαί τε βολαὶ
πλήθουσιν Ἄρηος· ὣς καὶ πηλαμύδεσσιν ἐπιπρέπει ἕλκεα
πάντῃ, εἴδωλον πολέμοιο, φίλον γε μὲν ἀσπαλιεῦσιν. ἄλλοι δ’
αὖ κούφοισι λίνοις ἕλον ἔθνἐ ἀφαυρῶν πηλαμύδων· αἰεὶ
γὰρ ἀνὰ κνέφας, ὅττι κεν ἅλμῃ ἐμπίπτῃ, τρομέουσι, φόβον
δ’ ὀρφναῖον ἔχουσιν· ὄρφνῃ δ’ ἀγρώσσονται, ἀτυζόμεναι κατὰ
βένθος. δίκτυα γὰρ μάλα κοῦφα λίνων στήσαντες ἐλαφρῶν
κυκλόσε δινεύουσι, βίῃ θείνοντες ἐρετμοῖς νῶτον ἁλός,
κοντοῖς τε καταΐγδην κτυπέουσιν· αἱ δ’ ὑπό μαρμαρυγῆς
ταχυήρεος ἠδ’ ὁμάδοιο φυζαλέαι θρώσκουσι, λίνου δ’ εἰς κόλπον
ἵενται ἀτρέμας ἑστηῶτος, ὀιόμεναι σκέπας εἶναι, νήπιαι,
αἳ δούποιο φόβῳ μόρον εἰσεπέρησαν. ἔνθ’ οἱ μὲν σχοίνοισιν
ἐπισπέρχουσ’ ἑκάτερθε, δίκτυον ἐξερύοντες ἐπ’ ᾐόνας· αἱ δ’
ὁρόωσαι σχοίνους κινυμένας, ἀνεμώλια δείματ’ ἔχουσαι,
εἰλόμεναι πτήσσουσι καὶ ἀθρόαι ἐσπείρηνται. πολλά κεν
ἀγραίοισι τότ’ ἀρήσαιτο θεοῖσι δικτυβόλος, μήτ’ οὖν τι
θορεῖν ἔκτοσθε λίνοιο, μήτε τι κινύμενον δεῖξαι πόρον· ἢν
γὰρ ἴδωνται πηλαμύδες, τάχα πᾶσαι ὑπὲρ κούφοιο λίνοιο ἐς
βυθὸν ἀΐσσουσι καὶ ἄπρηκτον λίπον ἄγρην. εἰ δ’ οὔ σφι
μακάρων τις ἁλιπλάγκτων νεμεσήσει, πολλάκι καὶ τραφερῆς ὑπὲρ
ᾐόνος ἑλκυσθεῖσαι ἔξαλοι οὐκ ἐθέλουσι λιπεῖν λίνον, ἀλλ’
ἐνέχονται, αὐτὴν μήρινθον πολυδινέα πεφρικυῖαι. ὧδε καὶ ἐν
ξυλόχοισιν ὀρέστεροι ἀγρευτῆρες εἷλον ἀναλκείην ἐλάφων
εὐαγρέϊ τέχνῃ, μηρίνθῳ στέψαντες ἅπαν δρίος· ἀμφὶ δὲ
κούφων ὀρνίθων δήσαντο θοὰ πτερά· ταὶ δ’ ἐσορῶσαι ἠλέματα
πτώσσουσι κενὸν φόβον, οὐδὲ πελάσσαι μαψιδίως πτερύγεσσιν
ἀτυζόμεναι μεμάασιν, εἰσόκε θηρητῆρες ἐπαΐξαντες ἕλωσι.
καὶ μέν τις δύπτης ἁλίων εὐμήχανος ἔργων νόσφι δόλου
παλάμῃσιν ἐπαΐξας ἕλεν αὐταῖς ἰχθῦς, ἠΰτε χέρσον
ἀμειβόμενος πόρον ἅλμης, σαργόν τε τρέσσαντα φόβῳ δειλήν τε
σκίαιναν. σαργοὶ μὲν δείσαντες ἀολλέες ἐς μυχὸν ἅλμης
εἰλόμενοι πτήσσουσιν, ἐπ’ ἀλλήλαις δὲ κέχυνται, δόχμιαι
ἀμφιπεσόντες, ἀναφρίσσουσι δ’ ἀκάνθαις νῶτα μετακλίνοντες,
ἅτε σκολόπεσσιν ἁπάντῃ φραξάμενοι πυκινῇσι περίδρομον
ἕρκος ἀλωῆς ἀγρονόμοι, σίντῃσι μέγαν πόνον· οὐδέ κεν ἄν
τις ἐσβαίη· σκῶλοι γὰρ ἐρητύουσι κέλευθα· ὣς κείνοις οὐκ
ἄν τις ἐνιχρίμψειεν ἑτοίμως, οὐδ’ ἐπὶ χεῖρα βάλοι· περὶ
γὰρ φρίσσουσι κελαιναὶ πρόκροσσαι πυκινῇσιν ὑπὸ σταλίκεσσιν
ἄκανθαι. ἀλλά τις ἰδμοσύνῃσιν ἀνὴρ ὑπὸ κεύθεα πόντου
ἐσσυμένως δύοιτο, περιφράζοιτο δὲ πάντῃ σαργούς, ἔνθα κάρη
τε καὶ οὐραίη κλίσις αὐτῶν· χεῖρα δ’ ὑπὲρ κεφαλῇσι βαλὼν
καθύπερθεν ἀκάνθας ἦκα καταρρέξειεν ἐπικλίνοι τε πιέζων· οἱ
δ’ αὔτως μίμνουσιν ἀρηρότες ἀλλήλοισιν ἀστεμφεῖς, προβολῇσι
πεποιθότες ὀξείῃσιν· ἔνθα δύω παλάμῃσιν ἀνὴρ ἑκάτερθεν
ἀείρας αὖτις ἀναπλώει τελέσας πανεπίκλοπον ἔργον. πετραίην
δὲ σκίαιναν ἐπὴν φόβος ἦτορ ἵκηται, ἐσσυμένως σπιλάδεσσιν
ἐπέσσυτο καί τινα κοίλην χειὴν εἰσεπέρησε περίδρομον ἠὲ
χαράδρην, ἢ ποίαις ἁλίῃσιν ὑπέδραμεν, ἠὲ καὶ ὑγροῖς
φύκεσιν· οὐ γάρ οἵ τι μέλει σκέπας, οἷον ἅπασαν δεξάμενον
ῥύσαιτο, κάρη δ’ ἄρα δίζεται οἶον φράξασθαι, κεφαλὴν δὲ
κατακρύψασα καὶ ὄσσε ἔλπεται οὐχ ὁρόωσα λαθεῖν ὁρόωντος
ἐφορμήν. ὡς δέ τις ὠμηστῆρος ἐπεσσυμένοιο λέοντος βουβαλὶς
ἐν λόχμῃσι κάτω τρέψασα κάρηνον μαψιδίην φυλακὴν
προτιβάλλεται, οὔθ’ ὁράασθαι ἔλπεται, εἰσόκε δή μιν
ἐπΐξας ὀλοὸς θὴρ δαρδάψῃ· τῆς δ’ ἦτορ ὁμοίϊον, οὐδὲ
κάρηνον ἀγκλινει, δοκέει δὲ καὶ ὀλλυμένη περ ἀλύξαι. τοῖα
δὲ καὶ Λιβύης πτερόεν βοτὸν ἀγκυλόδειρον νήπια τεχνάζει·
μελέη δέ οἱ ἔπλετο τέχνη· ὣς ἀταλὴ μελέῃσιν ὑπ’
ἐλπωρῇσι σκίαινα κέκρυπται· τάχα γάρ μιν ἐρυσσάμενος
παλάμῃσιν ἀγρευτὴρ ἀνέδυ τε καὶ ἀφραίνουσαν ἔφηνε. τόσσα
μὲν ἰχθυβόλων ἐδάην ἁλιεργέα τέχνης δήνεα, καὶ τόσσοισιν
ἐπ’ ἰχθύσι πικρὸν ὄλεθρον· τοὺς δ’ ἄλλους ξύμπαντας
ὁμοίϊος αἶσα κιχάνει κύρτων τ’ ἀγκίστρων τε βαθυπλεκέος τε
λίνοιο ῥιπῆς τε τριόδοντος, ὅσ’ ἀνδράσιν ἔντεα τέχνης.
τοὺς μὲν ὑπηματίους, τοὺς δ’ ἕσπερος εἷλε δαμέντας, εὖτ’
ἂν ὑπὸ πρῶτον νυκτὸς κνέφας ἀσπαλιῆες πυρσὸν ἀναψάμενοι,
γλαφυρὸν σκάφος ἰθύνοντες, ἰχθύσιν ἀτρεμέουσιν ἀείδελον
αἶσαν ἄγωσιν. ἔνθ’ οἱ μέν πεύκης λιπαρῇ φλογὶ
καγχαλόωντες ἀμφ’ ἀκάτῳ θύνουσι, κακὸν δ’ ἴδον ἑσπέριον
πῦρ, ῥιπῆς τριγλώχινος ἀμειλίκτοιο τυχόντες. ἔστι δέ τις
θήρης ἕτερος νόμος ἰχθυβόλοισι φαρμάκταις, οἳ λυγρὸν ἐπ’
ἰχθύσι μητίσαντο φάρμακον, ὠκύμορον δὲ τέλος νεπόδεσσιν
ἔθηκαν. οἱ δ’ ἤτοι πρῶτον μὲν ἐπασσυτέραις βολίδεσσι κοντῶν
τε ῥιπῇσι καὶ αἰκίῃσιν ἐρετμῶν εἱλεῦσιν νεπόδων δειλὰς
στίχας εἰς ἕνα χῶρον κοιλοφυῆ, κευθμῶσιν ὑπαγνύμενον
θαμέεσσιν· ἔνθ’ οἱ μὲν δύνουσιν ὑπὸ γλαφυρῇς σπιλάδεσσι,
τοὶ δὲ περιστήσαντο λίνων εὐερκέα πάντῃ δίκτυα κυκλώσαντες,
ἅτ’ ἀνδράσι δυσμενέεσσι διπλὰ περιπροβαλόντες ἀνάρσια τείχεα
πέτρης. καὶ τότ’ ἀνὴρ ἄργιλον ὁμοῦ πίειραν ἀείρας ῥίζαν
θ’, ἣν κυκλάμινον ἐφήμισαν ἰητῆρες, μίξας ἐν παλάμῃσι δύω
φυρήσατο μάζας· πόντῳ δ’ ἐγκατέπαλτο λίνων ὕπερ, ἀμφὶ δ’
ἄρ’ αὐταῖς κοιλάσι καὶ θαλάμῃσι δυσαέα φάρμακ’ ἄλειψε
χρίσματος ἐχθοδοποῖο καὶ ἐξεμίηνε θάλασσαν. καὶ τὸν μὲν
παλίνορσον ὀλέθρια φαρμάξαντα δέξατο ναῦς· τοὺς δ’ αἶψα κακὴ
καὶ ἀνάρσιος ὀδμὴ πρῶτα μὲν ἐν θαλάμῃσιν ἱκάνεται·
ἀχλύϊ δ’ ὄσσε καὶ κεφαλὴ καὶ γυῖα βαρύνεται, οὐδὲ
δύνανται μίμνειν ἐν κευθμῶσιν, ἀτυζόμενοι δὲ χέονται ἐκτὸς
ἀπὸ σπιλάδων· ἡ δέ σφισι πουλὺ θάλασσα πικροτέρη· τοῖον γὰρ
ἐν οἴδμασι πῆμα πέφυρται. οἱ δ’ ὥστ’ οἰνοβαρεῖς, ὀλοῇ
μεθύοντες ἀϋτμῇ, πάντῃ δινεύουσι καὶ οὔποθι χῶρον ἔχουσι
λειπόμενον κακότητος, ἐπαΐγδην δὲ λίνοισι σπερχόμενοι
πίπτουσι, διεκθορέειν μεμαῶτες· ἀλλ’ οὔ τις χαλεπῆς ἄτης
λύσις οὐδ’ ἀλεωρή· πολλῇ δὲ ῥιπῇ τε καὶ ἅλματι
κυμαίνονται τειρόμενοι· τὸ δὲ πολλὸν ἐπιτρέχει Ἀμφιτρίτῃ
ὀλλυμένων φύσημα, τό τ’ ἰχθύσιν ἔπλετο δειλοῖς οἰμωγή· τοὶ
δ’ ἐκτὸς ἐπ’ ἄλγεσιν ἀσπαλιῆες τερπόμενοι μίμνουσιν
ἀκηδέες, εἰσόκε σιγὴ πόντον ἕλῃ, φλοίσβου τε καὶ
ἀργαλέοιο κυδοιμοῦ παύσωνται, στονόεσσαν ἀποπνεύσαντες
ἀϋτμήν. καὶ τότ’ ἀπειρέσιον νεκύων ἐρύουσιν ὅμιλον ξυνῷ
τεθνηῶτας ὁμοῦ λωβήτορι πότμῳ. ὡς δ’ ὅτε δυσμενέεσσιν
ἐπιστήσωνται Ἄρηα, φροῦδον ἐελδόμενοι ῥαῖσαι πόλιν, οὐδ’
ἀνιεῖσι πήματα βουλεύοντες ἐπί σφισιν, ἀλλὰ καὶ ὕδωρ
κρηνάων φάρμαξαν ὀλέθριον· οἱ δ’ ἐπὶ πύργοις λιμῷ τ’
ἀργαλέῳ καὶ ὀϊζύϊ μοχθίζοντες ὕδατί τ’ ἐχθοδοπῷ
στυγερὸν καὶ ἀεικέα πότμον ὄλλυνται, νεκύων δὲ πόλις
πέπληθεν ἅπασα· ὣς οἱ λευγαλέῳ τε μόρῳ καὶ ἀδευκέϊ
πότμῳ ἀνδράσι φαρμάκτῃσιν ὑποδμηθέντες ὄλοντο. ἔνθεν
ἔπειτ’ ἀΐων τεκμαίρεο, κοίρανε γαίης, ὡς οὐδὲν μερόπεσσιν
ἀμήχανον, οὐκ ἐνὶ γαίῃ μητρὶ καμεῖν, οὐ κόλπον ἀν’
εὐρώεντα θαλάσσης· ἀλλά τις ἀτρεκέως ἰκέλην μακάρεσσι
γενέθλην ἀνθρώπους ἀνέφυσε, χερείονα δ’ ὤπασεν ἀλκήν, εἴτ’
οὖν Ἰαπετοῖο γένος, πολυμῆτα Προμηθεύς, ἀντωπὸν μακάρεσσι
κάμεν γένος, ὕδατι γαῖαν ξυνώσας, κραδίην δὲ θεῶν ἔχρισεν
ἀλοιφῇ, εἴτ’ ἄρα καὶ λύθροιο θεορρύτου ἐκγενόμεσθα
Τιτήνων· οὐ γάρ τι πέλει καθυπέρτερον ἀνδρῶν νόσφι θεῶν·
μούνοισι δ’ ὑπείξομεν ἀθανάτοισιν. ὅσσους μὲν κατ’ ὄρεσφι
βίην ἄτρεστον ἔχοντας θῆρας ὑπερφιάλους βροτὸς ἔσβεσεν·
ὅσσα δὲ φῦλα οἰωνῶν νεφέλῃσι καὶ ἠέρι δινεύοντα εἷλε,
χαμαίζηλόν περ ἔχων δέμας· οὐδὲ λέοντα ῥύσατ ἀγηνορίη
δμηθήμεναι, οὐδ’ ἐσάωσεν αἰετὸν ἠνεμόεις πτερύγων ῥόθος,
ἀλλὰ καὶ Ἰνδὸν θῆρα κελαινόρινον ὑπέρβιον ἄχθος ἀνάγκῃ
κλῖναν ἐπιβρίσαντες, ὑπὸ ζεύγλῃσι δ’ ἔθηκαν οὐρήων
ταλαεργὸν ἔχειν πόνον ἑλκυστῆρα. κήτεα δ’ ὅσσα πέλωρα
Ποσειδάωνος ἐναύλοις ἐντρέφεται, τὰ μὲν οὔτι χερείονα φημὶ
θάλασσαν τίκτειν ὠμοφάγων τεκέων χθονός, ἀλλὰ καὶ ἀλκὴν
καὶ μέγεθος προβέβηκεν ἀναιδέα δείματα πόντου. ἔστιν ἐν
ἠπείρῳ χελύων γένος, οὐδέ τιν’ ἀλκὴν οὐδ’ ἄτην ἴσασι·
θαλασσαίῃ δὲ χελώνῃ οὐ μάλα θαρσαλέος τις ἐν οἴδμασιν
ἀντιβολήσει. εἰσὶ δ’ ἐνὶ τραφερῇ λάβροι κύνες, ἀλλὰ
κύνεσσιν εἰναλίοις οὐκ ἄν τις ἀναιδείην ἐρίσειε. πορδαλίων
γαίης ὀλοὸν δάκος, ἀλλὰ θαλάσσης αἰνότερον. χέρσον μὲν
ἐπιστείχουσιν ὕαιναι, πολλῷ δ’ ἐν ῥοθίοις κρυερώτεραι. οἱ
μὲν ἔασι κριοὶ μηλονόμων τιθασὸν βοτόν, οὐ δὲ θαλάσσης
κριοῖς μειλιχίοισι συνοίσεται, ὅς κε πελάσσῃ. τίς δὲ τόσον
χλούνης φορέει σθένος, ὅσσον ἄαπτοι λάμναι; τίς δὲ λέοντος
ἐνὶ φρεσὶν αἴθεται ἀλκή, ὅσση ῥιγεδανῇσιν ἀνισώσαιτο
ζυγαίναις; φώκην δὲ βλοσυρὴν καὶ ἐπὶ χθονὶ χαιτήεσσαι
ἄρκτοι πεφρίκασι καὶ ἐς μόθον ἀντιόωσαι δάμνανται· τοίοισι
μέλει θήρεσσι θάλασσα. ἀλλ’ ἔμπης καὶ τοῖσιν ἐπεφράσσαντο
βαρεῖαν ἄτην ἡμερίων ἄμαχον γένος, ἐκ δ’ ἁλιήων ὄλλυνται,
κήτειον ὅτ’ ἐς μόθον ὁρμήσωνται. τῶν ἐρέω θήρης βριθὺν
πόνον· ἀλλ’ ἀΐοιτε εὐμενέται βασιλῆες, Ὀλύμπια τείχεα
γαίης. κήτεα μεσσοπόροις μὲν ἐνιτρέφεται πελάγεσσι πλεῖστά τε
καὶ περίμετρα· τὰ δ’ οὐκ ἀναδύεται ἅλμης δηθάκις, ἀλλ’
ὑπένερθεν ἔχει κρηπῖδα θαλάσσης βριθοσύνῃ, μαιμᾷ δὲ βορῆς
ἀζηχέϊ λύσσῃ αἰεὶ πεινώοντα καὶ οὔποτε νηδύος αἰνῆς
μαργοσύνην ἀνιέντα· τί γὰρ τόσον ἔσσεται εἶδαρ, ὅσσον
ἐνιπλῆσαι γαστρὸς χάος, ὅσσον ἄαπτον ἐς κόρον ἀμπαῦσαι
κείνων γένυν; οἱ δὲ καὶ αὐτοὶ ἀλλήλους ὀλέκουσι, χερείονα
φέρτερος ἀλκῇ πέφνων, ἀλλήλοις δὲ βορὴ καὶ δαῖτες ἔασι.
πολλάκι καὶ νήεσσιν ἄγει δέος ἀντιόωντα ἑσπέριον κατὰ
πόντον Ἰβηρικόν, ἔνθα μάλιστα γείτονος Ὠκεανοῖο λελοιπότ’
ἀθέσφατον ὕδωρ εἰλεῖται, νήεσσιν ἐεικοσόροισιν ὁμοῖα.
πολλάκι δὲ πλαγχθέντα καὶ ᾐόνος ἐγγὺς ἱκάνει ἀγχιβαθοῦς,
ὅτε κέν τις ἐπί σφισιν ὁπλίζοιτο. πᾶσι δ’ ὑπερφυέεσσι πέλει
θήρεσσι θαλάσσης νόσφι κυνῶν βαρύγυια καὶ οὐκ εὔπρηκτα
κέλευθα· οὔτε γὰρ εἰσορόωσιν ἀπόπροθεν οὔτε θάλασσαν πᾶσαν
ἐπιστείχουσι βαρυνόμενοι μελέεσσιν ἠλιβάτοις, μάλα δ’ ὀψὲ
κυλινδόμενοι φορέονται. τοὔνεκα καὶ πάντεσσιν ὁμόστολος
ἔρχεται ἰχθὺς φαιὸς ἰδεῖν δολιχός τε δέμας, λεπτὴ δέ οἱ
οὐρή, ἔξοχος ὃς προπάροιθεν ἁλὸς πόρον ἡγεμονεύει
σημαίνων· τῷ καί μιν ἐφήμισαν Ἡγητῆρα. κήτει δ’ ἐκπάγλως
κεχαρισμένος ἐστὶν ἑταῖρος πομπός τε φρουρός τε· φέρει δέ μιν
ᾗ κ’ ἐθέλῃσι ῥηϊδίως· κείνῳ γὰρ ἐφέσπεται ἰχθύϊ
μούνῳ πιστῷ πιστὸν ἔχων αἰεὶ νόον· ἐγγύθι δ’ αὐτοῦ
στρωφᾶται, τανύει δὲ παρασχεδὸν ὀφθαλμοῖσιν οὐρήν, ἥ οἱ
ἕκαστα πιφαύσκεται, εἴτε τιν’ ἄγρην ἐστὶν ἑλεῖν, εἴτ’
οὖν τι κορύσσεται ἐγγύθι πῆμα, εἴτ’ ὀλίγη πόντοιο πέλει
χύσις, ἣν ἀλεείνειν βέλτερον· αὐδήεσσα δ’ ὅπως ἐνδείκνυται
οὐρὴ πάντα μάλ’ ἀτρεκέως· τὸ δὲ πείθεται ὕδατος ἄχθος·
κεῖνος γὰρ πρόμαχός τε καὶ οὔατα καὶ φάος ἰχθὺς θηρὶ
πέλει· κείνῳ δ’ ἀΐει, κείνῳ δὲ δέδορκεν, ἡνί’ ἐπιτρέψας
σφετέρου βιότοιο φυλάσσειν. ὡς δὲ πάϊς γενετῆρα παλαίτερον
ἀμφαγαπάζει, φροντίσι γηροκόμοισιν ἀπὸ θρεπτήρια τίνων, τὸν
δ’ ἤδη μελέεσσι καὶ ὄμμασιν ἀδρανέοντα ἐνδυκέως μεθέπων
προσπτύσσεται, ἔν τε κελεύθοις χεῖρ’ ὀρέγων καί πᾶσιν ἐν
ἔργμασιν αὐτὸς ἀμύνων· πατρὶ δὲ γηράσκοντι νέον σθένος
υἷες ἔασιν· ὣς κεῖνος φιλότητι περιπτύσσει δάκος ἅλμης
ἰχθύς, ἠΰτε νῆα νέμων οἴηκι χαλινῷ. ἦ πού οἱ γενεῆς
πρώτης ἄπο σύμφυτον αἷμα ἔλλαχεν, ἠέ μιν αὐτὸς ἑλὼν
ἑταρίσσατο θυμῷ. ὥς οὔτ’ ἠνορίης οὔτ’ εἴδεος ἔπλετ’
ὄνειαρ τόσσον, ὅσον πραπίδων· ἀλκὴ δ’ ἀνεμώλιος ἄφρων·
καί τε μέγα βριάοντα κατέσβεσεν ἠδ’ ἐσάωσε βαιὸς ἀνὴρ
εὔμητις· ἐπεὶ καὶ κῆτος ἄαπτον ἀπλάτων μελέων ὀλίγον
προτιβάλλεται ἰχθύν. τοὔνεκά τις πάμπρωτον ἕλοι σκοπὸν
Ἡγητῆρα κεῖνον, ὑπ’ ἀγκίστροιο βίῃ καὶ δαιτὶ δολώσας· οὐ
γάρ κε ζώοντος ἐπιβρίσας δαμάσαιο κνώδαλον, οἰχομένου δὲ
θοώτερος ἔσσετ’ ὄλεθρος. οὐ γὰρ ἔτ’ οὔθ’ ἅλμης ἰοειδέος
οἶδε κέλευθα ἀτρεκέως, οὐ πῆμα παρασχεδὸν ἐξαλέασθαι, ἀλλ’
αὔτως, ἅτε φορτὶς ὀλωλότος ἰθυντῆρος, πλάζεται
ἀπροφύλακτον, ἀμήχανον, ᾗ κεν ἄγῃσι γλαυκὸν ὕδωρ,
σκοτίοις δὲ καὶ ἀφράστοισι πόροισιν ἐμφέρεται, χηρωθὲν
ἀρηγόνος ἡνιόχοιο. πολλάκι καὶ πέτρῃσι καὶ ἠϊόνεσσιν
ἔκελσε πλαζόμενον· τοίη οἱ ἐπ’ ὄμμασι πέπταται ἀχλύς. δή
ῥα τότ’ ὀτρηροῖσι νοήμασιν ἐς πόνον ἄγρης ἰχθυβόλοι
σπεύδουσιν, ἐπευξάμενοι μακάρεσσι κητοφόνοις ἀλεγεινὸν ἑλεῖν
τέρας Ἀμφιτρίτης. ὡς δ’ ὅτε δυσμενέων βριαρὸς λόχος
ἀντιβίοισι λάθριος ἐμπελάσῃ, μεσάτην ἐπὶ νύκτα δοκεύσας,
εὕδοντας δ’ ἐκίχησε φυλακτῆρας πρὸ πυλάων, Ἄρεος
εὐμενέοντος, ἐνιπλήξας δ’ ἐδάμασσεν· ἔνθεν ἔπειτ’ ἄκρην τε
πόλιν καὶ τύρσιν ἐπ’ αὐτὴν θαρσαλέοι σπεύδουσι, πυρὸς βέλος,
ἄστεος ἄτην, δαλὸν ἐϋδμήτων μεγάρων ῥαιστῆρα φέροντες·
ὣς τότε θαρσαλέως ἁλιεὺς στρατὸς ἐγκονέουσιν ἄφρακτον μετὰ
θῆρα, πεφασμένου ἰθυντῆρος· τοῦ δ’ ἤτοι πρῶτον μὲν ἐνὶ
φρεσὶ τεκμαίρονται ἄχθος ὅσον μέγεθός τε· τὰ δ’ ἔπλετο
σήματα γυίων· εἰ μὲν γὰρ πόντοιο κυλινδόμενον μετὰ δίναις
βαιὸν ὑπερτέλλοιτο ῥάχιν λοφιήν τε φαεῖνον ἄκρην, ἦ μέγα
κεῖνο καὶ ἔξοχον· οὐδὲ γὰρ αὐτὴ ῥηϊδίως φορέει μιν
ἀνοχλίζουσα θάλασσα· εἰ δέ τι καὶ νώτοιο φαείνεται, οὐ τόσον
ἄχθος ἀγγέλλει· κοῦφαι γὰρ ἀφαυροτέροισι κέλευθοι. τοῖσιν δ’
ὁρμιὴ μὲν ἐπασσυτέραις ἀραρυῖα θωμίγγων ξυνοχῇσι
πολυστρεφέεσσι τέτυκται, ὅσσος τε πρότονος νηὸς πέλει οὔτε
βαθείης οὔτ’ ὀλίγης· μῆκος δὲ τιταίνεται ἄρκιον ἄγρῃ·
ἄγκιστρον δ’ εὐεργὲς ἐπημοιβαῖς κεχάρακται γλωχίνων
προβολῇσιν ἀκαχμένον ἀμφοτέρωθεν, οἷον καὶ πέτρην ἑλέειν
καὶ ῥωγάδα πεῖραι, τόσσον ἴτυν κρυερήν, ὅσσον περὶ χάσμα
καλύψαι. δινωτὴ δ’ ἅλυσις περιβάλλεται ἄκρα κελαινοῦ
ἀγκίστρου στιβαρή, χαλκήλατος, ἥ κεν ὀδόντων λευγαλέην
ἀνέχοιτο βίην καὶ χάσματος αἰχμάς· δεσμῷ δ’ ἐν μεσάτῳ
τροχοειδέα κύκλα τέτυκται πυκνὰ παρ’ ἀλλήλοισιν, ἅ κεν
στροφάλιγγας ἐρύκοι φοιταλέας, μηδ’ ἰθὺς ἀπορρήξειε σίδηρον
αἱμάσσων, ὀλοῇσι περισπερχὴς ὀδύνῃσιν, ἀλλὰ περιστροφάδην
πλαγκτὸν δρόμον εἱλίσσοιτο. δαῖτα δ’ ἐπ’ ἀγκίστρῳ δυστερπέα
πορσύνουσι ταύρειον μέλαν ἧπαρ ἀπόκριτον ἠὲ καὶ ὦμὸν
ταύρειον γενύεσσιν ἐοικότα δαινυμένοιο. πολλαὶ δ’ ἀγρευτῆρσιν
ὁμόστολοι ὥστ’ ἐς Ἄρηα θήγονται κρατεραί τ’ ἀκίδες
στιβαραί τε τρίαιναι, ἅρπαι, βουπλῆγές τε βαρύστομοι, ὅσσα τε
τοῖα ἄκμοσι δυσκελάδοις ῥαιστήρια χαλκεύονται· ἐσσυμένως δ’
ἀκάτοισιν ἐϋσέλμοις ἐπιβάντες, σιγῇ νευστάζοντες ὅ τι
χρέος ἀλλήλοισι, στέλλονται, κώπῃσι δ’ ὑπ’ εὐκήλοισι
θάλασσαν ἀτρέμα λευκαίνουσι, φυλασσόμενοι μάλα δοῦπον, μή τι
μάθοι μέγα κῆτος ἀλευόμενόν τε νέοιτο βυσσὸν ὑποβρυχίην,
ἅλιον δέ κε μόχθου ἄροιντο. ἀλλ’ ὅτε οἱ πελάσωσιν
ὁμαιχμήσωσί τ’ ἀέθλῳ, δὴ τότε θαρσαλέως πρώρης ἄπο θηρὶ
πελώρῳ πῆμα δόλου προὔθηκαν· ὁ δ’ ὡς ἴδε δαῖτα βαρεπῖαν
ἆλτο καὶ οὐκ ἀμέλησεν ἀναιδέϊ γαστρὶ πιθήσας· μάρψε δ’
ἐπιθύσας γναμπτὸν μόρον, αὐτίκα δ’ εἴσω ἄγκιστρον κατέδυ
τεθοωμένον εὐρέϊ λαιμῷ, ἐν δ’ ἐπάγη γλωχῖσιν· ὁ δ’ ἕλκεϊ
θυμὸν ὀρινθεὶς πρῶτα μὲν ἀσχαλόων ὀλοὴν γένυν ἀντία
πάλλει, χαλκείην θώμιγγα διαρραῖσαι μενεαίνων· ἀλλ’ ἄρα οἱ
κενεὸς τέταται πόνος· ἔνθεν ἔπειτα σπερχόμενος φλογέῃσιν
ἐποχθίζων ὀδύνῃσι δύεται ἐν κόλποισιν ὑποβρυχίοισι
θαλάσσης· τῷ δὲ τάχ’ ἀσπαλιῆες ἐπιτρωπῶσιν ἅπασαν ὁρμιήν·
οὐ μὲν γὰρ ἔνι σθένος ἀνθρώποισιν ὅσσον τ’ αὖ ἐρύσαι
καὶ ἀναινόμενον δαμάσασθαι βριθὺ πέλωρ· ῥέα γάρ σφε σὺν
αὐτοῖς σέλμασι νηῶν ἑλκύσει ποτὶ βυσσόν, ὅθ’ ὁρμήσειε
φέρεσθαι. οἱ δέ οἱ ὁρμιῇ προσαρηρότας εὐρέας ἀσκοὺς
πνοιῆς ἀνδρομέης πεπληθότας εὐθὺς ἐς ὕδωρ δυομένῳ
πέμπουσιν· ὁ δ’ ὀχθίζων ὀδύνῃσι ῥινῶν οὐκ ἀλέγει, κατὰ δ’
ἔσπασεν οὐκ ἐθέλοντας ῥηϊδίως ἄκροιο λιλαιομένους ἁλὸς
ἀφροῦ. ἀλλ’ ὁπότ’ ἐς δάπεδον πελάσῃ μεμογηότι θυμῷ, στῆ
ῥα μέγ’ ἀφριόων, τετιημένος· ὡς δέ τις ἵππος ἱδρῶτ’
ἐξανύσας καματώδεα τέρματος ἄκρου ἀφρῷ ὑφ’ αἱματόεντι
γένυν σκολιοῖσι χαλινοῖς ἐμπρίει, θερμὸν δέ διὰ στόμα
κίδναται ἆσθμα, ὣς ὁ μέγ’ ἀσθμαίνων ἀμπαύεται, οὐδέ οἱ
ἀσκοὶ μίμνειν ἱεμένῳ περ ἐπιτρωπῶσιν ἔνερθεν, αἶψα δ’
ἄνω σπεύδουσι καὶ ἔξαλοι ἀΐσσουσι πνοιῇ ἀειρόμενοι· τῷ
δ’ ἵσταται ἄλλος ἄεθλος. ἔνθ’ ἤτοι πρῶτον μὲν ἐπαΐσσει
γενύεσσι ῥιπὴν μαψιδίην, λελιημένος αὖ ἐρύοντα δέρματ’
ἀμύνεσθαι· τὰ δ’ ἀνίπταται οὐδέ ἑ μίμνει, φεύγει δὲ
ζωοῖσιν ἀλευομένοισιν ὁμοῖα· αὐτὰρ ὅ γ’ ἀσχαλόων μυχάτην
πάλιν ἵεται ἅλμην, πολλὰς δέ στροφάλιγγας ἑλίσσεται,
ἄλλοτ’ ἀνάγκῃ, ἄλλοθ’ ἑκών, ἕλκων τε καὶ ἑλκόμενος
παλίνορσος. ὡς δ’ ὅτε δουροτόμοι ξυνὸν πόνον ἀθλεύωσι
πρίονος ἐγκονέοντες, ὅτε τρόπιν ἠέ τιν’ ἄλλην χρειὼ
πλωτήρεσσιν ἐπισπεύδουσι τελέσσαι, ἄμφω δὲ τρηχεῖαν
ἐρειδομένοιο σιδήρου ἀλκὴν αὖ ἐρύουσι καὶ οὔποτε ταρσὸς
ὀδόντων τέτραπται μίαν οἶμον, ἐπειγόμενος δ’ ἑκάτερθεν
κλάζει τε πρίει τε καὶ ἔμπαλιν ἕλκεται αἰεί, τοῖον καὶ
ῥινοῖσι πέλει καὶ θηρὶ δαφοινῷ νεῖκος ἀνελκομένῳ τε
βιαζομένοις θ’ ἑτέρωθεν. πολλήν δ’ αἱματόεσσαν ὑπεὶρ ἁλὸς
ἔπτυσεν ἄχνην παφλάζων ὀδύνῃσιν, ὑποβρύχιον δὲ μέμυκε
μαινομένου φύσημα, περιστένεται δέ οἱ ὕδωρ ἀμβολάδην· φαίης
κεν ὑπ’ οἴδμασι πᾶσαν ἀϋτμὴν κευθομένην Βορέαο δυσαέος
αὐλίζεσθαι. τόσσον ἀνασθμαίνει λάβρον μένος, ἀμφί δέ πυκναὶ
δίναις οἰδαλέῃσιν ἑλισσόμεναι στροφάλιγγες οἴδματα
κοιλαίνουσι διϊσταμένοιο πόροιο. οἶον δ’ Ἰονίοιο παρὰ στόμα
καὶ κελάδοντος Τυρσηνοῦ πόντοιο μέση πορθμοῖο διαρρὼξ
εἰλεῖται, λάβροισιν ὑπ· ἄσθμασι Τυφάωνος μαινομένη, δειναὶ
δὲ τιταινόμεναι στροφάλιγγες κῦμα θοὸν κάμπτουσι, περιστρέφεται
δὲ κελαινὴ ἑλκομένη δίνῃσι παλιρροίβδοισι Χάρυβδις, ὣς τότε
κητείοισιν ὑπ’ ἄσθμασι χῶρος ἁπάντῃ ξαινόμενος βέμβικας
ἐλίσσεται Ἀμφιτρίτης. ἔνθα τις ἰχθυβόλων γλαφυρὸν σκάφος
ὠκὺς ἐρέσσων ἐς χέρσον κατάγοιτο καὶ ἀκταίης ἀπὸ πέτρης
ὁρμιὴν ἅψαιτο καὶ αὐτίκα νοστήσειε, πρυμναίοις ἅτε νῆα
κατοχμάσσας ὑπὸ δεσμοῖς. τὸν δ’ ὅτε παιφάσσοντα λάβῃ κόρος,
ἐκ δ’ ὀδυνάων θὴρ ὀλοὸς μεθύῃ, καμάτῳ δέ οἱ ἄγριον
ἦτορ κλίνηται, ῥέψῃ δὲ μόρου στυγεροῖο τάλαντα, ἀσκὸς μὲν
πρώτιστος ἀνέδραμε πείρατα νίκης ἀγγέλλων, μέγα δ’ ἦτορ ἐν
ἀγρευτῆρσιν ἄειρεν. οἶον δ’ ἀλγινόεντος ἀνερχόμενον
πολέμοιο κήρυκ’ ἀργυφέοισιν ἐν εἵμασιν ἠδὲ προσώπῳ φαιδρῷ
καγχαλόωντες ἑοὶ μεθέπουσιν ἑταῖροι, αἴσιον ἀγγελίην
ποτιδεγμένοι αὐτίκ’ ἀκοῦσαι, ὣς οἱ καγχαλόωσιν ἐσαθρήσαντες
ἔνερθε ῥινὸν ἀνερχομένην εὐάγγελον· αὐτίκα δ’ ἄλλοι
ἀσκοὶ ἐπαντέλλουσι καὶ ἀνδύνουσι θαλάσσης, βριθὺ πέλωρ
σύροντες· ὁ δ’ ἕλκεται οὐλόμενος θὴρ οὐκ ἐθέλων, μόχθῳ τε
καὶ ἕλκεϊ θυμὸν ἀλύων. ἔνθα τότ’ ἰχθυβόλων θράσος
ἔγρεται, ἄγχι δὲ νῆας εὐκώπους ἐλόωσιν ἐπειγομένοισιν
ἐρετμοῖς· πολλὴ δέ σμαραγή, πολλὴ δ’ ἀνὰ πόντον ἀϋτὴ
σπερχομένων τέτρηχε καὶ ἀλλήλους ἐς ἄεθλον κεκλομένων· φαίης
κεν ἐνύαλιον πόνον ἀνδρῶν δέρκεσθαι· τοίη γὰρ ἐνὶ φρεσὶν
ἵσταται ἀλκή, τόσσος δὲ φλοῖσβός τε καὶ ἵμερος ἰωχμοῖο.
τῶν μέν τις καὶ τῆλε δυσηχέα δοῦπον ἀκούσας αἰπόλος ἤ
βαθύμαλλον ἐν ἄγκεσι πῶϋ κομίζων, ἢ δρυτόμος πεύκης
ὀλετήρ ἢ θῆρας ἐναίρων θαμβήσας πόντου τε καὶ ᾐόνος
ἐγγὺς ἱκάνει, στὰς δέ κατὰ προβλῆτος ὑπερφίαλον πόνον
ἀνδρῶν φυλόπιδος βυθίης, θηήσατο καὶ τέλος ἄγρης εὐπάγλου·
τοὺς δ’ ὑγρὸς Ἄρης ἄσβεστος ὀρίνει. ἔνθ’ ὁ μὲν ἐν
παλάμῃσι τανυγλώχινα τρίαιναν πάλλει, ὁ δ’ ὀξείης ἀκίδος
βέλος, οἱ δὲ φέρουσιν εὐκαμπῆ δρεπάνην, ὁ δέ τις βουπλῆγα
τιταίνει ἀμφιτόμον· πᾶσιν δὲ πόνος, πᾶσιν δὲ πόνος, πᾶσιν
δὲ σιδήρου χεῖρας ἐφοπλίζει βριαρὴ γένυς, ἄγχι δὲ θῆρα
βάλλουσ’, οὐτάζουσι, καταΐγδην ἐλόωντες. αὐτὰρ ὅ γ’
ἠνορέης μὲν ὑπερφιάλοιο λέλησται, οὐδ’ ἔτ’ ἔχει γενύεσσι
καὶ ἱέμενός περ ἐρύκειν νῆας ἐπεσσυμένας, πτερύγων δ’
ὑπεραχθέϊ ῥιπῇ ἄκρῃ τ’ ἀλκαίῃ βύθιον διὰ κῦμα λαχαίνων
ἔμπαλιν ἐς πρύμνας ὠθεῖ νέας, ἔργα δ’ ἐρετμῶν ἀνδρῶν τ’
ἠνορέην γνάμπτει πάλιν, ἠΰτ’ ἀήτης ἀντίβιος πρώρῃσιν
ἐναντία κῦμα κυλίνδων· τῶν δ’ ἐνοπὴ κέκληγεν ἐφιεμένων
πονέεσθαι, κῦμα δ’ ἅπαν λύθροιο φορύσσεται ἐκχυμένοιο
ὠτειλαῖς ὀλοῇσι· τὸ δὲ ζέει ἄπλετον ὕδωρ αἵματι
κητείῳ, γλαυκὴ δ’ ἐρυθαίνεται ἃλμη. ὡς δ’ ὅτε χειμερίοιο
κατερχομένου ποταμοῖο κόλπον ἐς οἰδματόεντα λόφων ἀπὸ
μιλτοκαρήνων ἰλὺς αἱματόεσσα κυλίνδεται ὕδατος ὁρμῇ,
κιρναμένη δίνῃσιν· ἑκὰς δ’ ἐρυθαίνεται ὕδωρ ξανθῆς ἐκ
κονίης, λύθρος δ’ ἔχει ὥστε θάλασσαν, ὣς τότε κητείοιο
πόρος λύθροιο πέφυρται φοίνιος ἐν προχοῇσι δαϊζομένου
βελέεσσιν. ἐν δέ οἱ ὠτειλῇσιν ἀφυσσάμενοι ῥόον ἄντλου
πευκεδανὸν στάζουσ’· ἡ δ’ ἕλκεσι μισγομένη ἃλς ἠΰτε
πυρκαϊὴ ὀλοώτατον ἧψεν ὄλεθρον. ὡς δὲ Διὸς μάστιγι βαλεῖ
τρόπιν αἰθέριον πῦρ πόντου ἀμειβομένην, νέμεται δέ μιν
αἰθαλόεσσα ῥιπή, τὴν δ’ ἔτι μᾶλλον ἐποτρύνουσα κορύσσει
μισγομένη δίοισιν ὁμοῦ πυρσοῖσι θάλασσα, ὣς κείνου χαλεπάς
τε βολὰς ὀδύνας τε κορύσσει ἄντλου πυθομένοιο δυσαέος ἄγριον
ὕδωρ. ἀλλ’ ὅτε μιν δμηθέντα πολυτμήτοις ὀδύνῃσιν ἤδη
λευγαλέοιο παρὰ προθύροις θανάτοιο μοῖρα φέρῃ, τότε δή μιν
ἀναψάμενοι ποτὶ χέρσον γηθόσυνοι σύρουσιν· ὁ δ’ ἕλκεται οὐκ
ἐθέλων περ, πολλῇσι γλωχῖσι πεπαρμένος ἠΰτε γόμφοις,
νευστάζων ὀλοοῖο μόρου τέλος οἰνοβαρείων· οἱ δὲ μέγαν νίκης
παιήονα κυδαίνοντες, εἰρεσίῃ σπέρχοντες ἐπικλάζουσι θαλάσσῃ
ὀξὺν ἐπειγομέναις ἐλάταις νόμον ἀείδοντες. ὡς δ’ ὁπότ’
εἰναλίοιο διακρινθέντος Ἄρηος νῆας ἀναψάμενοι νηῶν
ἐπιβήτορας ἄνδρας δυσμενέας ποτὶ χέρσον ἐπειγόμενοι κατάγωσι
γηθόσυνοι, νίκης δὲ διαπρύσιον βοόωσι ναυμάχον εἰρεσίης
παιήονα· τοὶ δ’ ἀέκοντες ἀχνύμενοι δηΐοισιν ἀναγκαίῃ
ξυνέπονται, ὣς οἵ γ’ αἰνοπέλωρον ἀναψάμενοι δάκος ἅλμης
γηθόσυνοι κατάγουσιν ἐπ’ ᾐόνας· ἀλλ’ ὅτε χέρσῳ ἐμπελάσῃ,
τότε δή μιν ἐτήτυμος ὦρσεν ὄλεθρος λοίσθιος ἀσπαίρει τε
διαξαίνει τε θάλασσαν σμερδαλέαις πτερύγεσσιν, ἅτ’ εὐτύκτῳ
περὶ βωμῷ ὄρνις ἑλισσομένη θανάτου στροφάλιγγι κελαινῇ,
δύσμορος· ἦ μάλα πολλὰ λιλαίεται οἴδμαθ’ ἱκέσθαι, ἀλλά οἱ
ἠνορέης λέλυται σθένος, οὐδέ τι γυῖα πείθεται, ἐς χέρσον δὲ
καθέλκεται αἰνὸν ἀΐσθων, φορτὶς ὅπως εὐρεῖα πολύζυγος,
ἥν τε θαλάσσης ἀνέρες ἐξερύουσιν ἐπὶ τραφερὴν ἀνάγοντες
χείματος ἱσταμένοιο μεταπνεῦσαι καμάτοιο ποντοπόρου· βριθὺς δὲ
πόνος ναύτῃσι μέμηλεν· ὣς οἵ γ’ ὀβριμόγυιον ἐπὶ χθόνα
κῆτος ἄγουσι· πλῆσεν δ’ ᾐόνα πᾶσαν ὑπ’ ἀπλάτοις μελέεσσι
κεκλιμένοις, τέταται δὲ νέκυς ῥίγιστος ἰδέσθαι. τοῦ μέν τις
φθιμένοιο καὶ ἐν χθονὶ πεπταμένοιο εἰσέτι δειμαίνει πελάσαι
δυσδερκέϊ νεκρῷ ταρβεῖ τ’ οὐκέτ’ ἐόντα καὶ οἰχομένοιό περ
ἔμπης πεφρικὼς αὐτοῖσιν ἐνὶ γναθμοῖσιν ὀδόντας. ὀψὲ δὲ
θαρσήσαντες ἀολλέες ἀμφαγέρονται, θάμβεϊ παπταίνοντες
ἐρείπιον ὠμηστῆρος. ἔνθ’ οἱ μὲν γενύων ὀλοὰς στίχας
ἠγάσσαντο, δεινοὺς χαυλιόδοντας, ἀναιδέας, ἠΰτ’ ἄκοντας
τριστοιχεὶ πεφυῶτας ἐπασσυτέρῃσιν ἀκωκαῖς· ἄλλοι δ’ ὠτειλὰς
πολυδηρίτοιο πελώρου χαλκοτόρους ἀφόωσιν· ὁ δ’ ὀξύπρωρον
ἄκανθαν θηεῖται σμερδνοῖσιν ἀνισταμένην σκολόπεσσιν· ἄλλοι δ’
ἀλκαίην, ἕτεροι πολυχανδέα νηδὺν καὶ κεφαλὴν ἀπέλεθρον
ὁρώμενοι ἠγάσσαντο. καί τις ἀνὴρ ὁρόων βλοσυρὸν δάκος
Ἀμφιτρίτης ἤθεσιν ἐν τραφεροῖσι πολὺ πλέον ἠὲ νέεσσι
δηθύνων ἑτάροισι μετέννεπεν ἐγγὺς ἐοῦσι· γαῖα, φίλη
θρέπτειρα, σὺ μὲν τέκες ἠδ’ ἐκόμισσας φορβῇ χερσαίῃ·
κόλποις δ’ ἐνὶ σεῖο θάνοιμι, ἦμαρ ὅτ’ ἀντήσειε τὸ
μόρσιμον· ἔργα δὲ πόντου εὐμενέοι, χέρσῳ δὲ Ποσειδάωνα
σέβοιμι· μηδέ μ’ ἐν ἀργαλέοις ὀλίγον δόρυ κύμασι πέμποι,
μηδ’ ἀνέμους νεφέλας τε κατ’ ἠέρα παπταίνοιμι· οὐ γὰρ ἁλὸς
ῥοθίων τόσσος φόβος οὐδ’ ἀλεγεινῆς ἀνδράσι ναυτιλίης καὶ
ὀϊζύος ἣν μογέουσιν, αἰεὶ δυσκελάδοισι συνιππεύοντες
ἀέλλαις, οὐδ’ ἅλις ὀλλυμένοις διερὸς μόρος, ἀλλ’ ἔτι
τοίους δαιτυμόνας μίμνουσιν, ἀτυμβεύτου δὲ τάφοιο θηρείου
λαιμοῖο μυχοὺς πλήσαντο τυχόντες· δειμαίνω τοίων ἀχέων
τροφόν· ἀλλὰ θάλασσα, χαῖρέ μοι ἐκ γαίης, ἕκαθεν δ’ ἐμοὶ
ἤπιος εἴης. κήτεα μὲν τοίοισιν ἐδῃώσαντο πόνοισιν ὅσσα
δέμας προβέβηκεν ὑπερφυές, ἄχθεα πόντου. ὅσσα δὲ βαιοτέρων
μελέων λάχε, τοῖσι καὶ ἄγρη βαιοτέρη, θήρεσσι δ’ ἐοικότα
τεύχἐ ἔασι, μείονες ὁρμιαί, μείων γένυς ἀγκίστροιο, φορβὴ
παυροτέρη, γενύων δόλος, ἀντὶ δὲ ῥινῶν αἰγοδόρων ἁψῖδες
ἀναπτόμεναι κολοκύντης ἀζαλέης θήρειον ἄνω δέμας αὖ
ἐρύουσι. Λάμνης δὲ σκύμνοισιν ὅτ’ ἀντήσωσ’ ἁλιῆες, πολλάκι
καὶ τροπὸν αὐτόν, ἐπαρτέα δεσμὸν ἐρετμοῦ, λυσάμενοι
προὔτειναν ἐν οἴδμασιν· ἡ δ’ ἐσιδοῦσα ἔσσυτο καὶ γενύων
προΐει μένος, αἶψα δὲ σειρῇ ἐνσχόμενοι μίμνουσιν ἅτ’ ἐν
δεσμοῖσιν ὀδόντες ἀγκύλοι· ἔνθεν ἔπειτα πόνος ῥήϊστος
ὀλέσσαι λάμνην τριγλώχινος ὑπὸ ῥιπῇσι σιδήρου. ἔξοχα δ’
ἐχθοδοποῖς ἐνὶ κήτεσι μαργαίνουσι λαιμῷ λαβροσύνῃ τε κυνῶν
ὑπέροπλα γένεθλα· ἔξοχα δ’ ὑβρισταὶ καὶ ἀγήνορες, οὐδέ κεν
ἄν τι ἀντόμενοι τρέσσειαν, ἀναιδείην ἀχάλινον αἰεὶ
κυμαίνουσαν ἐπὶ φρεσὶ λύσσαν ἔχοντες· πολλάκι δ’ ἰχθυβόλοισι
καὶ ἐς λίνον ἀΐξαντες κύρτοις τ’ ἐμπελάσαντες ἐδηλήσανθ’
ἁλιεῦσιν ἄγρην ἰχθυόεσσαν, ἑὴν φρένα πιαίνοντες. τοὺς δέ
τις ἀσπαλιεὺς δεδοκημένος ἰχθύσιν αὐτοῖς, πείρας ἀγκίστρῳ,
μενοεικέα ληΐδα θήρης, ῥηϊδίως ἐρύσει περὶ γαστέρα
μαιμώοντας. Φώκῃ δ’ οὐκ ἄγκιστρα τετεύχαται οὔτε τις αἰχμὴ
τρίγλυφος ἥ κεν ἕλοι κείνης δέμας· ἔξοχα γάρ μιν ῥινὸς
ὑπὲρ μελέων στερεὴ λάχεν, ὄβριμον ἕρκος· ἀλλ’ ὅτ’
ἐϋπλεκέεσσι λίνοις περικυκλώσωνται φώκην ἀσπαλιῆες ἐν
ἰχθύσιν οὐκ ἐθέλοντες, δὴ τότε τοῖς κραιπνοί τε πόνοι
σπουδή τε καθέλκειν δίκτυον ἐς ῥηγμῖνας, ἐπεὶ φώκην μεμαυῖαν
οὐκ ἂν ἐρητύσειε καὶ εἰ μάλα πολλὰ παρείη δίκτυα,
ῥηϊδίως δὲ βίῃ τ’ ὀνύχων θ’ ὑπ’ ἀκωκαῖς ῥήξει τ’ ἀΐξει
τε καὶ ἔσσεται ἰχθύσιν ἄλκαρ εἰλομένοις, μέγα δ’ ἄλγος
ἐνὶ φρεσὶν ἀσπαλιήων. ἀλλ’ ἤν μιν καθέλωσιν ὑποφθαδὸν
ἐγγύθι γαίης, ἔνθα δὲ καὶ τριόδοντι καὶ ἰφθίμοις
ῥοπάλοισι δούρασί τε στιβαροῖσι καταΐγδην ἐλόωντες ἐς
κροτάφους πέφνουσιν· ἐπεὶ φώκῃσιν ὄλεθρος ὀξύτατος
κεφαλῆφιν ἱκάνεται οὐταμένῃσι. ναὶ μὴν καὶ χέλυες μάλα
πολλάκις ἀντιόωσαι θήρην λωβήσαντο καὶ ἀνδράσι πῆμα γένοντο.
τάων δ’ ἔπλετο μόχθος ἑλεῖν ῥήϊστος ἁπάντων ἀνέρι
θαρσαλέῳ καὶ ἀταρβέα θυμὸν ἔχοντι· εἰ γάρ τις καταδὺς
κραναὴν χέλυν ἐν ῥοθίοισιν ὕπτιον ἀνστρέψειεν ἐπ’
ὄστρακον, οὐκέτι κείνη πολλὰ καὶ ἱεμένη δύναται μόρον
ἐξαλεείνειν· ὕψι δ’ ἀναπλώει κοῦφον πλόον ἀσπαίρουσα
ποσσίν, ἁλὸς μεμαυῖα· γέλως δ’ ἔχει ἀγρευτῆρας. τὴν δ’ ὁτὲ
μὲν θείνουσι σιδηρείῃσι βολῇσιν, ἄλλοτε δ’ ἐν βροχίδεσσιν
ἀναψάμενοι μεθέπουσιν. ὡς δ’ ὅτε νηπίαχα φρονέων πάϊς
οὐρεσίφοιτον ἀνστρέψῃ τρηχεῖαν ἑλὼν χέλυν, ἡ δ’ ἐπὶ νῶτα
κεκλιμένη μάλα πολλὰ λιλαίεται οὖδας ἱκέσθαι, ῥικνὰ ποδῶν
σείουσα καὶ ἀγκύλα γούνατα, μόχθῳ πυκνὸν ἐπασπαίρουσα,
γέλως δ’ ἔχει ὅς κεν ἴδηται, ὣς κείνης ὁμόφυλον ἁλὸς
δάκος ὕπτιον ἅλμῃ ἐμφέρεται λωβητὸν ὑπ’ ἀνδράσιν
ἰχθυβόλοισι. πολλάκι δ’ ἐς τραφερὴν ἀνανίσσεται, ἐκ δὲ
βολάων ἠελίου φολίδας περιδαίεται, αὖα δὲ γυῖα ἐς πόντον
φορέει, τὴν δ’ οὐκέτι καὶ μεμαυῖαν κῦμα μέλαν δέχεται,
φορέει δέει δέ μιν ἠδὲ κυλίνδει ὕψι μάλ’ ἱεμένην νεάτης
ἁλός· οἱ δ’ ἐσιδόντες ἰχθυβόλοι μάλα ῥεῖα καὶ ἀσπασίως
ἐδάμασσαν. δελφίνων δ’ ἄγρη μὲν ἀπότροπος, οὐδὲ θεοῖσι
κεῖνος ἔτ’ ἐμπελάσειε θυτὴρ φίλος οὐδέ κε βωμῶν εὐαγέως
ψαύσειεν, ὁμωροφίους δὲ μιαίνει, ὅς κεν ἑκὼν δελφῖσιν
ἐπιφράσσηται ὄλεθρον. ἶσα γὰρ ἀνδρομέοισιν ἀπεχθαίρουσι
φόνοισι δαίμονες εἰναλίων ὀλοὸν μόρον ἡγητήρων· ἶσα γὰρ
ἀνθρώποισι νοήματα καὶ προπόλοισι Ζηνὸς ἁλιγδούποιο· τὸ καὶ
φιλότητι γενέθλης κέχρηνται, μέγα δ’ εἰσὶ συνάρθμιοι
ἀλλήλοισιν. ἤδη γὰρ δελφῖνες ἐνηέες ἀνδράσιν οἵην ἄγρην
εὐθήρητον ἐπ’ ἰχθύσιν ὡπλίσσαντο νήσῳ ἐν Εὐβοίῃ μετὰ
κύμασιν Αἰγαίοισιν· εἶτε γὰρ ἑσπερίης θήρης πόνον
ἐγκονέωσιν ἰχθυβόλοι, νεπόδεσσι πυρὸς φορέοντες ὁμοκλήν,
ἴπνου χαλκείοιο θοὸν σέλας, οἱ δ’ ἐφέπονται δελφῖνες,
σύνθηρον ἐπισπεύδοντες ὄλεθρον. ἔνθ’ οἱ μὲν τρομέοντες
ἀποτροπάδην ἀλέονται ἰχθύες, οἱ δ’ ἔκτοσθεν ἐπαΐσσοντες
ὁμαρτῆ δελφῖνες φοβέουσι καὶ ἱεμένους ἐπὶ βύσσαν τρωπᾶσθαι
ποτὶ χέρσον ἀνάρσιον ἐξελόωσι, πυκνὸν ἐπιθρώσκοντες, ἅτ’
ἀνδράσι θηρητῆρσι θῆρα κύνες σεύοντες ἀμοιβαίῃς ὑλακῇσι.
τοὺς δ’ ἀγχοῦ ποτὶ χέρσον ἀτυζομένους ἁλιῆες ῥηϊδίως
βάλλουσιν ἐϋγλώχινι τριαίνῃ. τοῖσι δ’ ἄφυκτα κέλευθα,
διορχεῦνται δ’ ἐνὶ πόντῳ, καὶ πυρὶ καὶ δελφῖσιν ἐλαυνόμενοι
βασιλεῦσιν. ἀλλ’ ὁπόταν θήρης εὐαγρέος ἔργον ἄνηται, δὴ
τότ’ ἀπαιτίζουσι παρασχεδὸν ἐμπελάσαντες μισθὸν ὁμοφροσύνης,
θήρης ἀποδάσμιον αἶσαν· οἱ δ’ οὐκ ἠνήναντο, πόρον δ’
εὐαγρέα μοῖραν ἀσπασίως· ἤν γάρ τις ὑπερφιάλως ἀλίτηται,
οὐκέτι οἱ δελφῖνες ἀρηγόνες εἰσὶν ἐπ’ ἄγρην. καὶ μέν τις
Λέσβοιο παλαίφατον ἔργον ἀοιδοῦ ἔκλυεν, ὡς δελφῖνος
ὀχησάμενος περὶ νώτῳ κῦμα μέλαν περάασκε καθήμενος, ἄτρομος
ἦτορ, ἀείδων, καὶ πότμον ὑπέκφυγε ληϊστήρων Ταιναρίῃ τ’
ἐπέλασσεν ἐπὶ προβολῇσι Λακώνων. καί πού τις Λίβυος κούρου
πόθον οἶδεν ἀκούων, τοῦ ποτε ποιμαίνοντος ἐράσσατο θερμὸν
ἔρωτα δελφίς, σὺν δ’ ἤθυρε παρ’ ᾐόσι, καὶ κελαδεινῇ
τερπόμενος σύριγγι λιλαίετο πώεσιν αὐτοῖς μίσγεσθαι πόντον τε
λιπεῖν ξυλόχους τ’ ἀφικέσθαι. ἀλλ’ οὐδ’ ἠϊθέοιο πόθους ἐπὶ
πᾶσα λέλησται Αἰολίς· οὔτι παλαιόν, ἐφ’ ἡμετέρῃ δὲ
γενέθλῃ· δελφὶς ὥς ποτε παιδὸς ἐράσσατο νησαίοιο· νήσῳ δ’
ἐνναίεσκεν, ἀεὶ δ’ ἔχε ναύλοχον ὅρμον, ἀστὸς ὅπως,
ἕταρον δὲ λιπεῖν ἠναίνετο θυμῷ, ἀλλ’ αὐτοῦ μίμναζε
παρέστιος ἐξέτι τυτθοῦ, σκύμνος ἀεξηθείς, ὀλίγον βρέφος,
ἤθεσι παιδὸς σύντροφος· ἀλλ’ ὅθ’ ἵκοντο τέλος γυιαλκέος
ἥβης, καί ῥ’ μὲν ἠϊθέοισι μετέπρεπεν, αὐτὰρ ὁ πόντῳ
ὠκύτατος δελφὶς ἑτέρων προφερέστατος ἦεν, δή ῥα τότ’
ἔκπαγλόν τε καὶ οὐ φατὸν οὐδ’ ἐπίελπτον θάμβος ἔην
ξείνοισι καὶ ἐνναέτῃσιν ἰδέσθαι· πολλοὺς δ’ ὤρορε φῆμις
ἰδεῖν σέβας ὁρμηθέντας, ἠΐθεον δελφῖνι συνηβώοντας
ἑταίρους· πολλαὶ δ’ ἠϊόνων ἀγοραὶ πέλας ἦμαρ ἐπ’ ἦμαρ
ἱεμένων ἵσταντο σέβας μέγα θηήσασθαι. ἔνθ’ ὁ μὲν ἐμβεβαὼς
ἄκατον κοίλοιο πάροιθεν ὅρμου ἀναπλώεσκε, κάλει δέ μιν
οὔνομ’ ἀΰσας κεῖνο, τό μιν φήμιξεν ἔτι πρώτης ἀπὸ
φύτλης· δελφὶς δ’ ἠΰτ’ ὀϊστός, ἐπεὶ κλύε παιδὸς ἰωήν,
κραιπνὰ θέων ἀκάτοιο φίλης ἄγχιστος ἵκανε, σαίνων τ’
οὐραίῃ κεφαλήν τ’ ἀνὰ γαῦρος ἀείρων, παιδὸς ἐπιψαῦσαι
λελιημένος· αὐτὰρ ὁ χερσὶν ἦκα καταρρέζεσκε, φιλοφροσύνῃσιν
ἑταῖρον ἀμφαγαπαζόμενος, τοῦ δ’ ἵετο θυμὸς ἱκέσθαι αὐτὴν
εἰς ἄκατον παιδὸς πέλας· ἀλλ’ ὅτ’ ἐς ἅλμην κοῦφα
κυβιστήσειεν, ὃ δ’ ἐγγύθι νήχετο κούρου, αὐτῇσι πλευρῇσιν
ἀνὰ πλευρὰς παρενείρων, αὐτῇσι γενύεσσι πέλας γένυν, ἠδὲ
καρήνῳ ἐγχρίμπτων κεφαλήν· φαίης κέ μιν ἱμείροντα κῦσσαι
καὶ στέρνοισι περιπτύξαι μενεαίνειν ἠΐθεον· τοίῃ γὰρ
ὀπάονι νήχετο ῥιπῇ. ἀλλ’ ὅτε καὶ πελάσειε παρ’ ᾐόσιν,
αὐτίκα κοῦρος ἁψάμενος λοφιῆς διερῶν διερῶν ἐπεβήσατο
νώτων· αὐτὰρ ὅ γ’ ἀσπασίως παιδὸς δέμας ἔμφρονι θυμῷ
δεξάμενος φοίτασκεν, ὅπῃ νόος ἠϊθέοιο ἤλαεν, εἴτ’ ἄρα
πόντον ἐπ’ εὐρέα τῆλε κελεύοι στέλλεσθ’, εἴθ’ αὔτως
λιμένος διὰ χῶρον ἀμείβειν, ἢ χέρσῳ πελάειν, ὁ δ’
ἐπείθετο πᾶσαν ἐφετμήν. οὔτε τις ἡνιόχῳ πῶλος τόσον ἐν
γενύεσσι μαλθακὸς εὐγνάμπτοισιν ἐφέσπεται ὧδε χαλινοῖς,
οὔτε τις ἀγρευτῆρι κύων ἐθἀς ὀτρύνοντι τόσσον ὑπεικαθέων
ἐπιπείθεται, ᾗ κεν ἄγῃσιν, οὔτ’ ἔτι κεκλομένοιο τόσον
θεράποντες ἄνακτος πειθόμενοι ῥέζουσιν ἑκούσιον ἔργον
ἑκόντες, ὅσσον ὑπ’ ἠϊθέῳ δελφὶς φίλος ὀτρύνοντι πείθετ’
ἄνευ ζεύγλης τε βιαζομένων τε χαλινῶν. οὐ μέν μιν μοῦνον
φορέειν θέλεν, ἀλλὰ καὶ ἄλλῳ πείθετο, τῷ μιν ἄνωγεν
ἄναξ ἑός, ἀν δ’ ἐκόμιζε νώτοις, οὔτινα μόχθον ἀναινόμενος
φιλότητι. τοίη μὲν ζωῇ φιλίη πέλεν· ἀλλ’ ὅτε παῖδα πότμος
ἕλε, πρῶτον μὲν ὀδυρομένῳ ἀτάλαντος δελφὶς ἠϊόνεσσιν
ἐπέδραμεν, ἥλικα κοῦρον μαστεύων· φαίης κεν ἐτήτυμον ὄσσαν
ἀκούειν μυρομένου· τοῖόν μιν ἀμήχανον ἄμπεχε πένθος· οὐδ’
ἔτι κικλήσκουσιν ἐπείθετο πολλάκις ἀστοῖς νησαίοις, οὐ
βρῶσιν ὀρεγνυμένην ἐθέλεσκε δέχνυσθαι, μάλα δ’ αἶψα καὶ ἐξ
ἁλὸς ἔπλετ’ ἄϊστος κείνης, οὐδέ τις αὐτὸν ἐπεφράσατ’,
οὐδ’ ἔτι χῶρον ἵκετο· τὸν μέν που παιδὸς πόθος οἰχομένοιο
ἔσβεσε, σὺν δὲ θανόντι θανεῖν ἔσπευσεν ἑταίρῳ. ἀλλ’
ἔμπης καὶ τόσσον ἐνηείῃ προφέροντας καὶ τόσον ἀνθρώποισιν
ὁμόφρονα θυμὸν ἔχοντας Θρήϊκες ὑβρισταὶ καὶ ὅσοι Βύζαντος
ἔχουσιν ἄστυ σιδηρείοισι νοήμασιν ἀγρώσσουσιν· ἦ μέγ’
ἀταρτηροὶ καὶ ἀτάσθαλοι· οὐδέ κε παίδων, οὐ πατέραν
φείσαιντο, κασιγνήτους τ’ ὀλέκοιεν ῥηϊδίως· τοῖος δὲ νόμος
δυστερπέος ἄγρης. μητρὶ μὲν αἰνοτόκῳ δίδυμον γένος ἐγγὺς
ὀπηδεῖ δελφίνων, ἀταλοῖσιν ἀλίγκιον ἠϊθέοισι· Θρήϊκες αὖ
ἐπὶ τοῖσιν ἀπηνέες ἐντύνονται, στειλάμενοι δόρυ κοῦφον
ἀτάσθαλον ἐς πόνον ἄγρης. οἱ μὲν δὴ λεύσσοντες ἐπειγόμενον
σκάφος ἄντην ἀτρεμέες μίμνουσι καὶ ἐς φόβον οὐχ ὁρόωσιν,
οὔ τιν’ ὀϊόμενοι μερόπων δόλον, οὐδέ τιν’ ἄτην ἵξεσθαι,
σαίνουσι δ’ ἐνηέας ἠΰδ’ ἑταίρους γηθόσυνοι, χρίμπτοντες
ἑὸν χαίροντες ὄλεθρον. οἱ δὲ θοῶς ἐλάσαντες ἀκοντιστῆρι
τριαίνῃ τήν τ’ ἀκίδα κλείουσι, βέλος κρυερώτατον ἄγρης,
δελφίνων ἕνα κοῦρον ἀνωΐστῳ βάλον ἄτῃ· αὐτὰρ ὅ γ’
ἰδνωθείς, ὀδύνης ὕπο πικρὸν ἀχεύων, αὐτίχ’ ὑποβρυχίης
εἴσω καταδύεται ἅλμης, ὀχθίζων σφακέλῳ τε καὶ ἀργαλέῃσιν
ἀνίαις· οἱ δέ μιν οὐκ ἐρύουσι βιώμενοι· ἦ γὰρ ἄν ἄγρης
μαψιδίως ἄλιον καὶ ἐτώσιον ἔργον ἄροιντο· ἀλλά οἱ
ἱεμένῳ δολιχὴν ἐφιᾶσιν ἄγεσθαι μήρινθον καὶ νῆα
κατασπέρχουσιν ἐρετμοῖς, ἑσπόμενοι δελφῖνος ἀτυζομένοιο
κελεύθοις. ἀλλ’ ὅτε λευγαλέῃσι κακηπελέων ὀδύνῃσι κάμνῃ
καὶ γλωχῖσι περισκαίρῃσι ς(??)δήρου, δή ῥα τότ’ ἀδρανέων
ἀναδύεται, ἄλκιμα γυῖα κεκμηκώς, κούφοισιν ἀειρόμενος
ῥοθίοισιν, ὕστατα φυσιόων· μήτηρ δέ μιν οὔποτε λείπει, ἀλλ’
αἰεὶ μογέοντι συνέσπεται, ἔκ τ’ ἀνιόντι βυσσόθεν, ἀχνυμένῃ
τε καὶ αἰνότατον στεναχούσῃ εἰδομένη· φαίης κεν ὀδυρομένην
ὁράασθαι μητέρα περθομένης πόλιος περὶ δυσμενέεσσι παίδων θ’
ἑλκομένων ὑπὸ ληΐδα δουρὸς ἀνάγκῃ· ὣς ἥ γ’ αἴν’
ἀχέουσα δαϊζομένῳ περὶ παιδί, ὥστ’ αὐτὴ μογέουσα καὶ
οὐτηθεῖσα σιδήρῳ, δινεύει· τὸν δ’ ἄλλον ἑῆς ἀπὸ παῖδα
κελεύθου στέλλει ἐπεμπίπτουσα καὶ ὀτρύνουσα διώκει· φεῦγε,
τέκος· μέροπες γὰρ ἀνάρσιοι, οὐκέθ’ ἑταῖροι ἡμῖν, ἀλλὰ
σίδηρον ἐφοπλίζουσι καὶ ἄγρην· ἤδη καὶ δελφῖσιν
ἐπεντύνουσιν Ἄρηα, σπονδάς τ’ ἀθανάτων καὶ ὁμοφροσύνην
ἀλιτόντες ἡμετέρην, τὴν πρόσθεν ἐπ’ ἀλλήλοις ἐθέμεσθα.
τοῖα καὶ ἄφθογγός περ ὅμως τεκέεσσιν ἑοῖσι μυθεῖται· καὶ
τὸν μὲν μὲν ἀπέτρεπε τῆλε φέβεσθαι, τῷ δ’ ἑτέρῳ κρυερῶς
μεμογηότι συμμογέουσα αὐτῆς ἄγχ’ ἀκάτοιο συνέσπεται, οὐδ’
ἀπολείπει· οὐδέ τις ἱέμενός περ ἀποτρέψειε τεκοῦσαν οὔτε
βαλὼν οὔτ’ ἄλλο φέρων δέος· ἀλλ’ ἅμα παιδὶ ἑλκομένῳ
δύστηνος ἀνέλκεται, ὄφρα πελάσσῃ δυσμενέων ὑπὸ χεῖρας·
ἀνάρσιοι, ἦ μέγ’ ἀλιτροὶ οἵδ’, οὔτ’ οἰκτείρουσιν
ἀτυζομένην ὁρόωντες οὔτε νόον γνάμπτουσι σιδήρεον, ἀλλὰ
καὶ αὐτὴν χαλκείαις ἀκίδεσσι καταΐγδην ἐλάσαντες παῖδά τε
καὶ γενέτειραν ὁμῇ συναπέφθισαν ἄτῃ· ἔφθισαν οὐκ
ἀέκουσαν, ἐπεὶ περὶ παιδὶ θανόντι μήτηρ καὶ φρονέουσα καὶ
ἱεμένη δεδάϊκται. ὡς δ’ ὁπότ’ ὀρταλίχοισι χελιδόσι
νηπιάχοισι νέρθεν ὑπὲξ ὀρόφοιο τυχὼν ὄφις ἄγχι πελάσσῃ,
καὶ τοὺς μὲν κατέπεφνε καὶ ἔσπασεν ἔνδον ὀδόντων, μήτηρ
δὲ πρῶτον μὲν ἀτυζομένη δεδόνηται λοίγια τετριγυῖα φόνου
γόον· ἀλλ’ ὅτε παῖδας ἀθρήσῃ φθιμένους, ἣ δ’ οὐκέτι
φύξιν ὀλέθρου δίζεται, ἀλλ’ αὐτῇσιν ὑπαὶ γενύεσσι
δράκοντος εἱλεῖται, μέσφ’ ὄρνιν ἕλῃ παιδοκτόνος ἄτη· ὣς
ἄρα καὶ δελφῖνι νέῳ συναπέφθιτο μήτηρ, χεῖρας ἐς ἰχθυβόλων
αὐτάγρετος ἀντήσασα. ἔθνεα δ’ ὀστρακόρινα, τά θ’ ἑρπύζουσι
θαλάσσῃ, πάντα φάτις μήνης μὲν ἀεξομένης κατὰ κύκλον σαρκὶ
περιπλήθειν καὶ πίονα ναιέμεν οἶκον· φθινούσης δ’ ἐξαῦτις
ἀφαυροτέροις μελέεσσι ῥικνοῦσθαι· τοίη τις ἐνί σφισιν ἐστὶν
ἀνάγκη. τῶν δὲ τὰ μὲν δύνοντες ὑπόβρυχα χερσὶ λέγονται
ἀνέρες ἐκ ψαμάθοιο, τὰ δ’ ἐκ σπιλάδων ἐρύουσι νωλεμὲς
ἐμπεφυῶτα, τὰ δ’ ᾐόσιν ἔπτυσαν αὐταῖς κύματα καὶ βόθροισι
λαχαινομένης ψαμάθοιο. πορφύραι αὖ πέρι δή τι μετ’
ὀστρείοισιν ἔασι λίχναι· τοίη δέ σφιν ἐτήτυμος ἵσταται
ἄγρη. κυρτίδες ἠβαιαὶ ταλάροις γεγάασιν ὁμοῖαι, πυκνῇσι
σχοίνοισι τετυγμέναι· ἐν δ’ ἄρα τῇσι στρόμβος συγκέλσαντες
ὁμοῦ χήμῃσι τίθενται· αἱ δ’ ὅταν ἐμπελάσωσι βορῆς
μεθύουσαι ἔρωτι, γλῶσσαν ὑπὲκ θαλάμης δολιχὴν βάλον· ἡ δὲ
τέτυκται λεπτή τ’ ὀξείη τε, διὰ σχοίνων δ’ ἐτάνυσσαν φορβῆς
ἱέμεναι, χαλεπῆς δ’ ἤντησαν ἐδωδῆς· γλῶσσα γὰρ ἐν
σχοίνοισιν ἐρειδομένη πυκινῇσιν οἰδάνεται, στείνει δὲ λύγων,
βρόχος, οὐδ’ ἔτ’ ὀπίσσω ἀνδύνει μεμαυῖα, μένει δ’ ὀδύνῃσι
ταθεῖσα, εἰσόκεν αὖ ἐρύσωσι περὶ γλώσσῃ μεμαυίας,
πορφυρέοις κάλλιστον ὑφάσμασιν ἄνθος ἄγοντες. Σπογγοτόμων δ’
οὔ φημι κακώτερον ἄλλον ἄεθλον ἔμμεναι, οὐδ’ ἄνδρεσσιν
ὀϊζυρώτερον ἔργον οἱ δ’ ἤτοι πρῶτον μέν, ὅτ’ ἐς πόνον
ὁπλίζωνται, βρώμῃ τ’ ἠδὲ ποτοῖσιν ἀφαυροτέροισι; μέλονται,
ὕπνῳ τ’ οὐχ ἁλιεῦσιν ἐοικότι μαλθάσσονται. ὡς δ’ ὅτ’
ἀνὴρ εὔγηρυν ἐφοπλίζητ’ ἐς ἀγῶνα, μολπῆς εὐφόρμιγγος
ἔχων Φοιβήϊον εὖχος, πᾶσα δέ οἱ μέλεται κομιδή, πάντῃ δὲ
φυλάσσει, πιαίνων ἐς ἄεθλα λιγυφθόγγου μέλος αὐδῆς, ὣς οἵ
γ’ ἐνδυκέως κομιδὴν εὔφρουρον ἔχουσι, ὄφρα σφι πνοιή τε
μένῃ ποτὶ βυσσὸν ἰοῦσιν ἀσκηθής, προτέροιο δ’ ἀναψύξωσι
πόνοιο. ἀλλ’ ὅτ’ ἀεθλεύωσι μέγαν πόνον ἐξανύοντες,
εὐχόμενοι μακάρεσσιν ἁλὸς μεδέουσι βαθείης ἀρῶνται κήτειον
ἀλεξῆσαί σφισι πῆμα, μήτε τιν’ ἀντιάσαι λώβην ἁλός· ἢν δ’
ἐσίδωνται κάλλιχθυν, τότε δή σφι νόον μέγα θάρσος ἱκάνει·
οὐ γάρ πω κείνῃσι νομαῖς ἔνι κῆτος ἄαπτον, οὐ δάκος,
οὐδέ τι πῆμα θαλάσσιον ἄλλο φαάνθη, ἀλλ’ αἰεὶ καθαροῖσιν
ἀπημάντοις τε πόροισι τέρπονται· τῷ καί μιν ἐφήμισαν ἱερὸν
ἰχθύν. τῷ δ’ ἐπιγηθήσαντες ἐπισπεύδουσι πόνοισι. πείσματι
μηκεδανῷ μεσάτης ὑπὲρ ἰξύος ἀνὴρ ἔζωσται, παλάμῃσι δ’ ἐν
ἀμφοτέρῃσιν ἀείρει τῇ μὲν ἐριβριθῆ μολίβου χύσιν
ἀμφιμεμαρπώς, δεξιτερῇ δ’ ἅρπην εὐήκεα χειρὶ τιταίνει·
φρουρεῖ δ’ ἐν γενύεσσιν ὑπὸ στόμα λευκὸν ἄλειφαρ· στὰς δ’
ἄρ’ ὑπὲρ πρώρης ἐσκέψατο πόντιον οἶδμα ὁρμαίνων βριθύν τε
πόνον καὶ ἀθέσφατον ὕδωρ. οἱ δέ μιν ὀτρύνουσιν
ἐπισπέρχουσί τε μύθοις θαρσαλέοις ἐπὶ μόχθον, ἅτ’ ἐν
νύσσῃ βεβαῶτα ἄνδρα ποδωκείης δεδαημένον· ἀλλ’ ὅτε θυμῷ
θαρσήσῃ, δίναις μὲν ἐνήλατο, τὸν δὲ καθέλκει ἱέμενον
πολιοῦ μολίβου βεβριθότος ὁρμή. αὐτὰρ ὅ γ’ ἐς βυσσὸν
προμολὼν ἐξέπτυσ’ ἀλοιφήν· ἡ δὲ μέγα στίλβει τε καὶ ὕδατι
μίσγεται αὐγή, ὄρφνης ἠΰτε πυρσὸς ἀνὰ κνέφας ὄμμα
φαείνων· πέτραις δ’ ἐμπελάσας σπόγγους ἴδεν· οἱ δὲ φύονται
ἐν νεάτοις πλαταμῶσιν, ἀρηρότες ἐν σπιλάδεσσι· καί σφισι καὶ
πνοιὴν φάτις ἔμμεναι, οἷα καὶ ἄλλοις, ὅσσα πολυρραθάγοισιν
ἐνὶ σπιλάδεσσι φύονται. αἶψα δ’ ἐπαΐξας δρεπάνῃ τάμε
χειρὶ παχείῃ ὥστε τις ἀμητὴρ σπόγγων δέμας, οὐδέ τι μέλλει
δηθύνων, σχοῖνον δὲ θοῶς κίνησεν, ἑταίροις σημαίνων κραιπνῶς
μιν ἀνελκέμεν· αἷμα γὰρ ἐχθρὸν αὐτίκ’ ἀπὸ σπόγγων
ῥαθαμίζεται, ἀμφὶ δ’ ἄρ’ ἀνδρὶ εἱλεῖται, πνοιῇ δὲ
δυσαέϊ πολλάκι φῶτα ἔσβεσε μυκτήρεσσιν ἐνισχόμενος βαρὺς
ἰχώρ. τοὔνεκα λαιψηρῶς ἀναδύεται ὥστε νόημα ἑλκόμενος·
τὸν μέν τις ἰδὼν προφυγόντα θαλάσσης ἄμφω γηθήσειε καὶ
οἰκτείρων ἀκάχοιτο· ὧδε γὰρ ἠπεδανοῖσι παριεμένου μελέεσσι
δείματι καὶ καμάτῳ θυμαλγέϊ γυῖα λέλυνται. πολλάκι δ’
ἐχθίστης τε τυχὼν καὶ ἀπηνέος ἄγρης ἅλμενος ἐς πόντοιο
βαθὺν πόρον οὐκέτ’ ἀνέσχε, δύσμορος, ἀντιάσας δυσδερκέϊ
θηρὶ πελώρῳ· καί ῥ’ ὁ μὲν οἷς ἑτάροισιν ἐπισείων θαμὰ
δεσμὸν κέκλεται αὖ ἐρύειν, τὸ δέ οἱ δέμας ἡμιδάϊκτον
κητείη τε βίη καὶ ὁμόστολοι ἔσπασαν ἄνδρες, οἰκτρὸν
ἰδεῖν, ἔτι νηὸς ἐφιέμενον καὶ ἑταίρων· οἱ δὲ θοῶς
κεῖνόν τε πόρον καὶ λυγρὸν ἄεθλον ἀχνύμενοι λείπουσι καὶ
ἐς χέρσον κατάγονται λείψανα δυστήνοιο περικλαίοντες ἑταίρου.
Τόσσ’ ἐδάην, σκηπτοῦχε διοτρεφές, ἔργα θαλάσσης. σοὶ δ’
αἰεὶ νῆες μὲν ἀπήμονες ἰθύνοιντο, πεμπόμεναι λιαροῖσι καὶ
ἰθυπόροισιν ἀήταις, αἰεὶ δ’ ἰχθυόεσσα περιπλήθοιτο θάλασσα,
γαίης δ’ ἀστυφέλικτα Ποσειδάων ἐρύοιτο Ἀσφάλιος ῥιζοῦχα
θεμείλια νέρθε φυλάσσων.