Κρατύλος Ἑρμογένης Κρατύλος Σωκράτης βούλει οὖν καὶ Σωκράτει
τῷδε ἀνακοινωσώμεθα τὸν λόγον; εἴ σοι δοκεῖ. Κρατύλος φησὶν
ὅδε, ὦ Σώκρατες, ὀνόματος ὀρθότητα εἶναι ἑκάστῳ τῶν
ὄντων φύσει πεφυκυῖαν, καὶ οὐ τοῦτο εἶναι ὄνομα ὃ ἄν
τινες συνθέμενοι καλεῖν καλῶσι, τῆς αὑτῶν φωνῆς μόριον
ἐπιφθεγγόμενοι, ἀλλὰ ὀρθότητά τινα τῶν ὀνομάτων πεφυκέναι
καὶ Ἕλλησι καὶ βαρβάροις τὴν αὐτὴν ἅπασιν. ἐρωτῶ οὖν
αὐτὸν ἐγὼ εἰ αὐτῷ Κρατύλος τῇ ἀληθείᾳ ὄνομα [ἐστὶν
ἢ οὔ]· ὁ δὲ ὁμολογεῖ. “τί δὲ Σωκράτει;” ἔφην.
“Σωκράτης,” ἦ δ’ ὅς. “οὐκοῦν καὶ τοῖς ἄλλοις ἀνθρώποις
πᾶσιν, ὅπερ καλοῦμεν ὄνομα ἕκαστον, τοῦτό ἐστιν ἑκάστῳ
ὄνομα;” ὁ δέ, “οὔκουν σοί γε,” ἦ δ’ ὅς, “ὄνομα
Ἑρμογένης, οὐδὲ ἂν πάντες καλῶσιν ἄνθρωποι.” καὶ ἐμοῦ
ἐρωτῶντος καὶ προθυμουμένου εἰδέναι ὅτι ποτὲ λέγει, οὔτε
ἀποσαφεῖ οὐδὲν εἰρωνεύεταί τε πρός με, προσποιούμενός τι
αὐτὸς ἐν ἑαυτῷ διανοεῖσθαι ὡς εἰδὼς περὶ αὐτοῦ, ὃ εἰ
βούλοιτο σαφῶς εἰπεῖν, ποιήσειεν ἂν καὶ ἐμὲ ὁμολογεῖν καὶ
λέγειν ἅπερ αὐτὸς λέγει. εἰ οὖν πῃ ἔχεις συμβαλεῖν τὴν
Κρατύλου μαντείαν, ἡδέως ἂν ἀκούσαιμι· μᾶλλον δὲ αὐτῷ σοι
ὅπῃ δοκεῖ [ἔχειν] περὶ ὀνομάτων ὀρθότητος ἔτι ἂν
ἥδιον πυθοίμην, εἴ σοι βουλομένῳ [ἐστίν]. ὦ παῖ
Ἱππονίκου Ἑρμόγενες, παλαιὰ παροιμία ὅτι χαλεπὰ τὰ καλά
ἐστιν ὅπῃ ἔχει μαθεῖν· καὶ δὴ καὶ τὸ περὶ τῶν ὀνομάτων
οὐ σμικρὸν τυγχάνει ὂν μάθημα. εἰ μὲν οὖν ἐγὼ ἤδη
ἠκηκόη παρὰ Προδίκου τὴν πεντηκοντάδραχμον ἐπίδειξιν, ἣν
ἀκούσαντι ὑπάρχει περὶ τοῦτο πεπαιδεῦσθαι, ὥς φησιν
ἐκεῖνος, οὐδὲν ἂν ἐκώλυέν σε αὐτίκα μάλα εἰδέναι τὴν
ἀλήθειαν περὶ ὀνομάτων ὀρθότητος· νῦν δὲ οὐκ ἀκήκοα,
ἀλλὰ τὴν δραχμιαίαν. οὔκουν οἶδα πῇ ποτε τὸ ἀληθὲς ἔχει
περὶ τῶν τοιούτων· συζητεῖν μέντοι ἕτοιμός εἰμι καὶ σοὶ
καὶ Κρατύλῳ κοινῇ. ὅτι δὲ οὔ φησί σοι Ἑρμογένη ὄνομα
εἶναι τῇ ἀληθείᾳ, ὥσπερ ὑποπτεύω αὐτὸν σκώπτειν·
οἴεται γὰρ ἴσως σε χρημάτων ἐφιέμενον κτήσεως ἀποτυγχάνειν
ἑκάστοτε. ἀλλ’, ὃ νυνδὴ ἔλεγον, εἰδέναι μὲν τὰ τοιαῦτα
χαλεπόν, εἰς τὸ κοινὸν δὲ καταθέντας χρὴ σκοπεῖν εἴτε ὡς
σὺ λέγεις ἔχει εἴτε ὡς Κρατύλος. καὶ μὴν ἔγωγε, ὦ
Σώκρατες, πολλάκις δὴ καὶ τούτῳ διαλεχθεὶς καὶ ἄλλοις
πολλοῖς, οὐ δύναμαι πεισθῆναι ὡς ἄλλη τις ὀρθότης ὀνόματος
ἢ συνθήκη καὶ ὁμολογία. ἐμοὶ γὰρ δοκεῖ ὅτι ἄν τίς τῳ
θῆται ὄνομα, τοῦτο εἶναι τὸ ὀρθόν· καὶ ἂν αὖθίς γε
ἕτερον μεταθῆται, ἐκεῖνο δὲ μηκέτι καλῇ, οὐδὲν ἧττον τὸ
ὕστερον ὀρθῶς ἔχειν τοῦ προτέρου, ὥσπερ τοῖς οἰκέταις
ἡμεῖς μετατιθέμεθα [οὐδὲν ἧττον τοῦτ’ εἶναι ὀρθὸν τὸ
μετατεθὲν τοῦ πρότερον κειμένου]· οὐ γὰρ φύσει ἑκάστῳ
πεφυκέναι ὄνομα οὐδὲν οὐδενί, ἀλλὰ νόμῳ καὶ ἔθει τῶν
ἐθισάντων τε καὶ καλούντων. εἰ δέ πῃ ἄλλῃ ἔχει, ἕτοιμος
ἔγωγε καὶ μανθάνειν καὶ ἀκούειν οὐ μόνον παρὰ Κρατύλου,
ἀλλὰ καὶ παρ’ ἄλλου ὁτουοῦν. ἴσως μέντοι τὶ λέγεις, ὦ
Ἑρμόγενες· σκεψώμεθα δέ. ὃ ἂν φὴ|ς καλῇ τις ἕκαστον,
τοῦθ’ ἑκάστῳ ὄνομα; ἔμοιγε δοκεῖ. καὶ ἐὰν ἰδιώτης καλῇ
καὶ ἐὰν πόλις; φημί. τί οὖν; ἐὰν ἐγὼ καλῶ ὁτιοῦν τῶν
ὄντων, οἷον ὃ νῦν καλοῦμεν ἄνθρωπον, ἐὰν ἐγὼ τοῦτο
ἵππον προσαγορεύω, ὃ δὲ νῦν ἵππον, ἄνθρωπον, ἔσται
δημοσίᾳ μὲν ὄνομα ἄνθρωπος τῷ αὐτῷ, ἰδίᾳ δὲ ἵππος;
καὶ ἰδίᾳ μὲν αὖ ἄνθρωπος, δημοσίᾳ δὲ ἵππος; οὕτω
λέγεις; ἔμοιγε δοκεῖ. φέρε δή μοι τόδε εἰπέ· καλεῖς τι
ἀληθῆ λέγειν καὶ ψευδῆ; ἔγωγε. οὐκοῦν εἴη ἂν λόγος
ἀληθής, ὁ δὲ ψευδής; πάνυ γε. ἆρ’ οὖν οὗτος ὃς ἂν τὰ
ὄντα λέγῃ ὡς ἔστιν, ἀληθής· ὃς δ’ ἂν ὡς οὐκ ἔστιν,
ψευδής; ναί. ἔστιν ἄρα τοῦτο, λόγῳ λέγειν τὰ ὄντα τε καὶ
μή; πάνυ γε. ὁ λόγος δ’ ἐστὶν ὁ ἀληθὴς πότερον μὲν ὅλος
ἀληθής, τὰ μόρια δ’ αὐτοῦ οὐκ ἀληθῆ; οὔκ, ἀλλὰ καὶ τὰ
μόρια. πότερον δὲ τὰ μὲν μεγάλα μόρια ἀληθῆ, τὰ δὲ σμικρὰ
οὔ· ἢ πάντα; πάντα, οἶμαι ἔγωγε. ἔστιν οὖν ὅτι λέγεις
λόγου σμικρότερον μόριον ἄλλο ἢ ὄνομα; οὔκ, ἀλλὰ τοῦτο
σμικρότατον. καὶ τοῦτο [ὄνομα] ἄρα τὸ τοῦ ἀληθοῦς λόγου
λέγεται; ναί. ἀληθές γε, ὡς φῄς. ναί. τὸ δὲ τοῦ ψεύδους
μόριον οὐ ψεῦδος; φημί. ἔστιν ἄρα ὄνομα ψεῦδος καὶ
ἀληθὲς λέγειν, εἴπερ καὶ λόγον; πῶς γὰρ οὔ; ὃ ἂν ἄρα
ἕκαστος φῇ τῳ ὄνομα εἶναι, τοῦτό ἐστιν ἑκάστῳ ὄνομα;
ναί. ἦ καὶ ὁπόσα ἂν φῇ τις ἑκάστῳ ὀνόματα εἶναι,
τοσαῦτα ἔσται καὶ τότε ὁπόταν φῇ; οὐ γὰρ ἔχω ἔγωγε, ὦ
Σώκρατες, ὀνόματος ἄλλην ὀρθότητα ἢ ταύτην, ἐμοὶ μὲν
ἕτερον εἶναι καλεῖν ἑκάστῳ ὄνομα, ὃ ἐγὼ ἐθέμην, σοὶ
δὲ ἕτερον, ὃ αὖ σύ. οὕτω δὲ καὶ ταῖς πόλεσιν ὁρῶ
ἰδίᾳ [ἑκάσταις] ἐνίοις ἐπὶ τοῖς αὐτοῖς κείμενα ὀνόματα,
καὶ Ἕλλησι παρὰ τοὺς ἄλλους Ἕλληνας, καὶ Ἕλλησι παρὰ
βαρβάρους. φέρε δὴ ἴδωμεν, ὦ Ἑρμόγενες, πότερον καὶ τὰ
ὄντα οὕτως ἔχειν σοι φαίνεται, ἰδίᾳ αὐτῶν ἡ οὐσία
εἶναι ἑκάστῳ, ὥσπερ Πρωταγόρας ἔλεγεν λέγων “πάντων
χρημάτων μέτρον” εἶναι ἄνθρωπον—ὡς ἄρα οἷα μὲν ἂν ἐμοὶ
φαίνηται τὰ πράγματα [εἶναι], τοιαῦτα μὲν ἔστιν ἐμοί· οἷα
δ’ ἂν σοί, τοιαῦτα δὲ σοί—ἢ ἔχειν δοκεῖ σοι αὐτὰ αὑτῶν
τινα βεβαιότητα τῆς οὐσίας; ἤδη ποτὲ ἔγωγε, ὦ Σώκρατες,
ἀπορῶν καὶ ἐνταῦθα ἐξηνέχθην εἰς ἅπερ Πρωταγόρας λέγει·
οὐ πάνυ τι μέντοι μοι δοκεῖ οὕτως ἔχειν. τί δέ; ἐς τόδε
ἤδη ἐξηνέχθης, ὥστε μὴ πάνυ σοι δοκεῖν εἶναί τινα
ἄνθρωπον πονηρόν; οὐ μὰ τὸν Δία, ἀλλὰ πολλάκις δὴ αὐτὸ
πέπονθα, ὥστε μοι δοκεῖν πάνυ πονηροὺς εἶναί τινας
ἀνθρώπους, καὶ μάλα συχνούς. τί δέ; πάνυ χρηστοὶ οὔπω σοι
ἔδοξαν εἶναι [ἄνθρωποι]; καὶ μάλα ὀλίγοι. ἔδοξαν δ’ οὖν;
ἔμοιγε. πῶς οὖν τοῦτο τίθεσαι; ἆρ’ ὧδε· τοὺς μὲν πάνυ
χρηστοὺς πάνυ φρονίμους, τοὺς δὲ πάνυ πονηροὺς πάνυ ἄφρονας;
ἔμοιγε δοκεῖ οὕτως. οἷόν τε οὖν [ἐστιν], εἰ Πρωταγόρας
ἀληθῆ ἔλεγεν καὶ ἔστιν αὕτη ἡ ἀλήθεια, τὸ οἷα ἂν
δοκῇ ἑκάστῳ τοιαῦτα καὶ εἶναι, τοὺς μὲν ἡμῶν φρονίμους
εἶναι, τοὺς δὲ ἄφρονας; οὐ δῆτα. καὶ ταῦτά γε, ὡς
ἐγᾦμαι, σοὶ πάνυ δοκεῖ, φρονήσεως οὔσης καὶ ἀφροσύνης μὴ
πάνυ δυνατὸν εἶναι Πρωταγόραν ἀληθῆ λέγειν· οὐδὲν γὰρ ἄν
που τῇ ἀληθείᾳ ὁ ἕτερος τοῦ ἑτέρου φρονιμώτερος εἴη,
εἴπερ ἃ ἂν ἑκάστῳ δοκῇ ἑκάστῳ ἀληθῆ ἔσται. ἔστι
ταῦτα. ἀλλὰ μὴν οὐδὲ κατ’ Εὐθύδημόν γε οἶμαι σοὶ δοκεῖ
πᾶσι πάντα ὁμοίως εἶναι ἅμα καὶ ἀεί· οὐδὲ γὰρ ἂν
οὕτως εἶεν οἱ μὲν χρηστοί, οἱ δὲ πονηροί, εἰ ὁμοίως
ἅπασι καὶ ἀεὶ ἀρετή τε καὶ κακία εἴη. ἀληθῆ λέγεις.
οὐκοῦν εἰ μήτε πᾶσι πάντα ἐστὶν ὁμοίως ἅμα καὶ ἀεί,
μήτε ἑκάστῳ ἰδίᾳ ἕκαστον [τῶν ὄντων ἐστίν], δῆλον δὴ
ὅτι αὐτὰ αὑτῶν οὐσίαν ἔχοντά τινα βέβαιόν ἐστι τὰ
πράγματα, οὐ πρὸς ἡμᾶς οὐδὲ ὑφ’ ἡμῶν ἑλκόμενα ἄνω καὶ
κάτω τῷ ἡμετέρῳ φαντάσματι, ἀλλὰ καθ’ αὑτὰ πρὸς τὴν
αὑτῶν οὐσίαν ἔχοντα ᾗπερ πέφυκεν. δοκεῖ μοι, ὦ Σώκρατες,
οὕτω. πότερον οὖν αὐτὰ μὲν ἂν εἴη οὕτω πεφυκότα, αἱ
δὲ πράξεις αὐτῶν οὐ κατὰ τὸν αὐτὸν τρόπον; ἢ οὐ καὶ
αὗται ἕν τι εἶδος τῶν ὄντων εἰσίν, αἱ πράξεις; πάνυ γε
καὶ αὗται. κατὰ τὴν αὑτῶν ἄρα φύσιν καὶ αἱ πράξεις
πράττονται, οὐ κατὰ τὴν ἡμετέραν δόξαν. οἷον ἐάν τι
ἐπιχειρήσωμεν ἡμεῖς τῶν ὄντων τέμνειν, πότερον ἡμῖν
τμητέον [ἐστὶν] ἕκαστον ὡς ἂν ἡμεῖς βουλώμεθα καὶ ᾧ
ἂν βουληθῶμεν, ἢ ἐὰν μὲν κατὰ τὴν φύσιν βουληθῶμεν
ἕκαστον τέμνειν τοῦ τέμνειν τε καὶ τέμνεσθαι καὶ ᾧ πέφυκε,
τεμοῦμέν τε καὶ πλέον τι ἡμῖν ἔσται καὶ ὀρθῶς πράξομεν
τοῦτο, ἐὰν δὲ παρὰ φύσιν, ἐξαμαρτησόμεθά τε καὶ οὐδὲν
πράξομεν; ἔμοιγε δοκεῖ οὕτω. οὐκοῦν καὶ ἐὰν κάειν τι
ἐπιχειρήσωμεν, οὐ κατὰ πᾶσαν δόξαν δεῖ κάειν, ἀλλὰ κατὰ
τὴν ὀρθήν; αὕτη δ’ ἐστὶν ᾗ ἐπεφύκει ἕκαστον κάεσθαί τε
καὶ κάειν καὶ ᾧ ἐπεφύκει; ἔστι ταῦτα. οὐκοῦν καὶ τἆλλα
οὕτω; πάνυ γε. ἆρ’ οὖν οὐ καὶ τὸ λέγειν μία τις τῶν
πράξεών ἐστιν; ναί. πότερον οὖν ᾗ ἄν τῳ δοκῇ λεκτέον
εἶναι, ταύτῃ λέγων ὀρθῶς λέξει, ἢ ἐὰν μὲν ᾗ πέφυκε
τὰ πράγματα λέγειν τε καὶ λέγεσθαι καὶ ᾧ, ταύτῃ καὶ
τούτῳ λέγῃ, πλέον τέ τι ποιήσει καὶ ἐρεῖ· ἂν δὲ μή,
ἐξαμαρτήσεταί τε καὶ οὐδὲν ποιήσει; οὕτω μοι δοκεῖ ὡς
λέγεις. οὐκοῦν τοῦ λέγειν μόριον τὸ ὀνομάζειν; διονομάζοντες
γάρ που λέγουσι τοὺς λόγους. πάνυ γε. οὐκοῦν καὶ τὸ
ὀνομάζειν πρᾶξίς [τίς] ἐστιν, εἴπερ καὶ τὸ λέγειν πρᾶξίς
τις ἦν περὶ τὰ πράγματα; ναί. αἱ δὲ πράξεις ἐφάνησαν ἡμῖν
οὐ πρὸς ἡμᾶς οὖσαι, ἀλλ’ αὑτῶν τινα ἰδίαν φύσιν ἔχουσαι;
ἔστι ταῦτα. οὐκοῦν καὶ ὀνομαστέον [ἐστὶν] ᾗ πέφυκε τὰ
πράγματα ὀνομάζειν τε καὶ ὀνομάζεσθαι καὶ ᾧ, ἀλλ’ οὐχ ᾗ
ἂν ἡμεῖς βουληθῶμεν, εἴπερ τι τοῖς ἔμπροσθεν μέλλει
ὁμολογούμενον εἶναι; καὶ οὕτω μὲν ἂν πλέον τι ποιοῖμεν
καὶ ὀνομάζοιμεν, ἄλλως δὲ οὔ; φαίνεταί μοι. φέρε δή, ὃ
ἔδει τέμνειν, ἔδει τῳ, φαμέν, τέμνειν; ναί. καὶ ὃ ἔδει
κερκίζειν, ἔδει τῳ κερκίζειν; καὶ ὃ ἔδει τρυπᾶν, ἔδει τῳ
τρυπᾶν; πάνυ γε. καὶ ὃ ἔδει δὴ ὀνομάζειν, ἔδει τῳ
ὀνομάζειν; ἔστι ταῦτα. τί δὲ ἦν ἐκεῖνο ᾧ ἔδει τρυπᾶν;
τρύπανον. τί δὲ ᾧ κερκίζειν; κερκίς. τί δὲ ᾧ ὀνομάζειν;
ὄνομα. εὖ λέγεις. ὄργανον ἄρα τί ἐστι καὶ τὸ ὄνομα.
πάνυ γε. εἰ οὖν ἐγὼ ἐροίμην “τί ἦν ὄργανον ἡ κερκίς;”
οὐχ ᾧ κερκίζομεν; ναί. κερκίζοντες δὲ τί δρῶμεν; οὐ τὴν
κρόκην καὶ τοὺς στήμονας συγκεχυμένους διακρίνομεν; ναί.
οὐκοῦν καὶ περὶ τρυπάνου ἕξεις οὕτως εἰπεῖν καὶ περὶ τῶν
ἄλλων; πάνυ γε. ἔχεις δὴ καὶ περὶ ὀνόματος οὕτως εἰπεῖν;
ὀργάνῳ ὄντι τῷ ὀνόματι ὀνομάζοντες τί ποιοῦμεν; οὐκ
ἔχω λέγειν. ἆρ’ οὐ διδάσκομέν τι ἀλλήλους καὶ τὰ πράγματα
διακρίνομεν ᾗ ἔχει; πάνυ γε. ὄνομα ἄρα διδασκαλικόν τί
ἐστιν ὄργανον καὶ διακριτικὸν τῆς οὐσίας ὥσπερ κερκὶς
ὑφάσματος. ναί. ὑφαντικὸν δέ γε ἡ κερκίς; πῶς δ’ οὔ;
ὑφαντικὸς μὲν ἄρα κερκίδι καλῶς χρήσεται, καλῶς δ’ ἐστὶν
ὑφαντικῶς· διδασκαλικὸς δὲ ὀνόματι, καλῶς δ’ ἐστὶ
διδασκαλικῶς. ναί. τῷ τίνος οὖν ἔργῳ ὁ ὑφάντης καλῶς
χρήσεται ὅταν τῇ κερκίδι χρῆται; τῷ τοῦ τέκτονος. πᾶς δὲ
τέκτων ἢ ὁ τὴν τέχνην ἔχων; ὁ τὴν τέχνην. τῷ τίνος δὲ
ἔργῳ ὁ τρυπητὴς καλῶς χρήσεται ὅταν τῷ τρυπάνῳ χρῆται;
τῷ τοῦ χαλκέως. ἆρ’ οὖν πᾶς χαλκεὺς ἢ ὁ τὴν τέχνην
ἔχων; ὁ τὴν τέχνην. εἶεν. τῷ δὲ τίνος ἔργῳ ὁ
διδασκαλικὸς χρήσεται ὅταν τῷ ὀνόματι χρῆται; οὐδὲ τοῦτ’
ἔχω. οὐδὲ τοῦτό γ’ ἔχεις εἰπεῖν, τίς παραδίδωσιν ἡμῖν
τὰ ὀνόματα οἷς χρώμεθα; οὐ δῆτα. ἆρ’ οὐχὶ ὁ νόμος δοκεῖ
σοι [εἶναι] ὁ παραδιδοὺς αὐτά; ἔοικεν. νομοθέτου ἄρα
ἔργῳ χρήσεται ὁ διδασκαλικὸς ὅταν ὀνόματι χρῆται; δοκεῖ
μοι. νομοθέτης δέ σοι δοκεῖ πᾶς εἶναι ἀνὴρ ἢ ὁ τὴν τέχνην
ἔχων; ὁ τὴν τέχνην. οὐκ ἄρα παντὸς ἀνδρός, ὦ Ἑρμόγενες,
ὄνομα θέσθαι [ἐστὶν] ἀλλά τινος ὀνοματουργοῦ· οὗτος δ’
ἐστίν, ὡς ἔοικεν, ὁ νομοθέτης, ὃς δὴ τῶν δημιουργῶν
σπανιώτατος ἐν ἀνθρώποις γίγνεται. ἔοικεν. ἴθι δή,
ἐπίσκεψαι ποῖ βλέπων ὁ νομοθέτης τὰ ὀνόματα τίθεται· ἐκ
τῶν ἔμπροσθεν δὲ ἀνάσκεψαι. ποῖ βλέπων ὁ τέκτων τὴν
κερκίδα ποιεῖ; ἆρ’ οὐ πρὸς τοιοῦτόν τι ὃ ἐπεφύκει
κερκίζειν; πάνυ γε. τί δέ; ἂν καταγῇ αὐτῷ ἡ κερκὶς
ποιοῦντι, πότερον πάλιν ποιήσει ἄλλην πρὸς τὴν κατεαγυῖαν
βλέπων, ἢ πρὸς ἐκεῖνο τὸ εἶδος πρὸς ὅπερ καὶ ἣν
κατέαξεν ἐποίει; πρὸς ἐκεῖνο, ἔμοιγε δοκεῖ. οὐκοῦν ἐκεῖνο
δικαιότατ’ ἂν αὐτὸ ὃ ἔστιν κερκὶς καλέσαιμεν; ἔμοιγε
δοκεῖ. οὐκοῦν ἐπειδὰν δέῃ λεπτῷ ἱματίῳ ἢ παχεῖ ἢ
λινῷ ἢ ἐρεῷ ἢ ὁποιῳοῦν τινι κερκίδα ποιεῖν, πάσας μὲν
δεῖ τὸ τῆς κερκίδος ἔχειν εἶδος, οἵα δ’ ἑκάστῳ καλλίστη
ἐπεφύκει, ταύτην ἀποδιδόναι τὴν φύσιν εἰς τὸ ἔργον
ἕκαστον; ναί. καὶ περὶ τῶν ἄλλων δὴ ὀργάνων ὁ αὐτὸς
τρόπος· τὸ φύσει ἑκάστῳ πεφυκὸς ὄργανον ἐξευρόντα δεῖ
ἀποδοῦναι εἰς ἐκεῖνο ἐξ οὗ ἂν ποιῇ [τὸ ἔργον], οὐχ
οἷον ἂν αὐτὸς βουληθῇ, ἀλλ’ οἷον ἐπεφύκει. τὸ φύσει
γὰρ ἑκάστῳ, ὡς ἔοικε, τρύπανον πεφυκὸς εἰς τὸν σίδηρον
δεῖ ἐπίστασθαι τιθέναι. πάνυ γε. καὶ τὴν φύσει κερκίδα
ἑκάστῳ πεφυκυῖαν εἰς ξύλον. ἔστι ταῦτα. φύσει γὰρ ἦν
ἑκάστῳ εἴδει ὑφάσματος, ὡς ἔοικεν, ἑκάστη κερκίς, καὶ
τἆλλα οὕτως. ναί. ἆρ’ οὖν, ὦ βέλτιστε, καὶ τὸ ἑκάστῳ
φύσει πεφυκὸς ὄνομα τὸν νομοθέτην ἐκεῖνον εἰς τοὺς φθόγγους
καὶ τὰς συλλαβὰς δεῖ ἐπίστασθαι τιθέναι, καὶ βλέποντα πρὸς
αὐτὸ ἐκεῖνο ὃ ἔστιν ὄνομα, πάντα τὰ ὀνόματα ποιεῖν τε
καὶ τίθεσθαι, εἰ μέλλει κύριος εἶναι ὀνομάτων θέτης; εἰ δὲ
μὴ εἰς τὰς αὐτὰς συλλαβὰς ἕκαστος ὁ νομοθέτης τίθησιν,
οὐδὲν δεῖ τοῦτο ἀ<μφι>γνοεῖν· οὐδὲ γὰρ εἰς τὸν αὐτὸν
σίδηρον ἅπας χαλκεὺς τίθησιν, τοῦ αὐτοῦ ἕνεκα ποιῶν τὸ
αὐτὸ ὄργανον· ἀλλ’ ὅμως, ἕως ἂν τὴν αὐτὴν ἰδέαν
ἀποδιδῷ, ἐάντε ἐν ἄλλῳ σιδήρῳ, ὅμως ὀρθῶς ἔχει τὸ
ὄργανον, ἐάντε ἐνθάδε ἐάντε ἐν βαρβάροις τις ποιῇ. ἦ
γάρ; πάνυ γε. οὐκοῦν οὕτως ἀξιώσεις καὶ τὸν νομοθέτην τόν
τε ἐνθάδε καὶ τὸν ἐν τοῖς βαρβάροις, ἕως ἂν τὸ τοῦ
ὀνόματος εἶδος ἀποδιδῷ τὸ προσῆκον ἑκάστῳ ἐν ὁποιαισοῦν
συλλαβαῖς, οὐδὲν χείρω νομοθέτην εἶναι τὸν ἐνθάδε ἢ τὸν
ὁπουοῦν ἄλλοθι; πάνυ γε. τίς οὖν ὁ γνωσόμενος εἰ τὸ
προσῆκον εἶδος κερκίδος ἐν ὁποιῳοῦν ξύλῳ κεῖται; ὁ
ποιήσας, ὁ τέκτων, ἢ ὁ χρησόμενος [ὁ] ὑφάντης; εἰκὸς μὲν
μᾶλλον, ὦ Σώκρατες, τὸν χρησόμενον. τίς οὖν ὁ τῷ τοῦ
λυροποιοῦ ἔργῳ χρησόμενος; ἆρ’ οὐχ οὗτος ὃς ἐπίσταιτο
ἂν ἐργαζομένῳ κάλλιστα ἐπιστατεῖν καὶ εἰργασμένον γνοίη
εἴτ’ εὖ εἴργασται εἴτε μή; πάνυ γε. τίς; ὁ κιθαριστής.
τίς δὲ ὁ τῷ τοῦ ναυπηγοῦ; κυβερνήτης. τίς δὲ τῷ τοῦ
νομοθέτου ἔργῳ ἐπιστατήσειέ τ’ ἂν κάλλιστα καὶ
εἰργασμένον κρίνειε καὶ ἐνθάδε καὶ ἐν τοῖς βαρβάροις; ἆρ’
οὐχ ὅσπερ χρήσεται; ναί. ἆρ’ οὖν οὐχ ὁ ἐρωτᾶν
ἐπιστάμενος οὗτός ἐστιν; πάνυ γε. ὁ δὲ αὐτὸς καὶ
ἀποκρίνεσθαι; ναί. τὸν δὲ ἐρωτᾶν καὶ ἀποκρίνεσθαι
ἐπιστάμενον ἄλλο τι σὺ καλεῖς ἢ διαλεκτικόν; οὔκ, ἀλλὰ
τοῦτο. τέκτονος μὲν ἄρα ἔργον ἐστὶν ποιῆσαι πηδάλιον
ἐπιστατοῦντος κυβερνήτου, εἰ μέλλει καλὸν εἶναι τὸ πηδάλιον.
φαίνεται. νομοθέτου δέ γε, ὡς ἔοικεν, ὄνομα, ἐπιστάτην
ἔχοντος διαλεκτικὸν ἄνδρα, εἰ μέλλει καλῶς ὀνόματα
θήσεσθαι. ἔστι ταῦτα. κινδυνεύει ἄρα, ὦ Ἑρμόγενες, εἶναι
οὐ φαῦλον, ὡς σὺ οἴει, ἡ τοῦ ὀνόματος θέσις, οὐδὲ φαύλων
ἀνδρῶν οὐδὲ τῶν ἐπιτυχόντων. καὶ Κρατύλος ἀληθῆ λέγει
λέγων φύσει τὰ ὀνόματα εἶναι τοῖς πράγμασι, καὶ οὐ πάντα
δημιουργὸν ὀνομάτων εἶναι, ἀλλὰ μόνον ἐκεῖνον τὸν
ἀποβλέποντα εἰς τὸ τῇ φύσει ὄνομα ὂν ἑκάστῳ καὶ
δυνάμενον αὐτοῦ τὸ εἶδος τιθέναι εἴς τε τὰ γράμματα καὶ
τὰς συλλαβάς. οὐκ ἔχω, ὦ Σώκρατες, ὅπως χρὴ πρὸς ἃ
λέγεις ἐναντιοῦσθαι. ἴσως μέντοι οὐ ῥᾴδιόν ἐστιν οὕτως
ἐξαίφνης πεισθῆναι, ἀλλὰ δοκῶ μοι ὧδε ἂν μᾶλλον πιθέσθαι
σοι, εἴ μοι δείξειας ἥντινα φὴ|ς εἶναι τὴν φύσει ὀρθότητα
ὀνόματος. ἐγὼ μέν, ὦ μακάριε Ἑρμόγενες, οὐδεμίαν λέγω,
ἀλλ’ ἐπελάθου γε ὧν ὀλίγον πρότερον ἔλεγον, ὅτι οὐκ
εἰδείην ἀλλὰ σκεψοίμην μετὰ σοῦ. νῦν δὲ σκοπουμένοις ἡμῖν,
ἐμοί τε καὶ σοί, τοσοῦτον μὲν ἤδη φαίνεται παρὰ τὰ
πρότερα, φύσει τέ τινα ὀρθότητα ἔχον εἶναι τὸ ὄνομα καὶ
οὐ παντὸς ἀνδρὸς ἐπίστασθαι [καλῶς] αὐτὸ πράγματι ὁτῳοῦν
θέσθαι· ἢ οὔ; πάνυ γε. οὐκοῦν τὸ μετὰ τοῦτο χρὴ ζητεῖν,
εἴπερ ἐπιθυμεῖς εἰδέναι, ἥτις ποτ’ αὖ ἐστιν αὐτοῦ ἡ
ὀρθότης. ἀλλὰ μὴν ἐπιθυμῶ γε εἰδέναι. σκόπει τοίνυν. πῶς
οὖν χρὴ σκοπεῖν; ὀρθοτάτη μὲν τῆς σκέψεως, ὦ ἑταῖρε,
μετὰ τῶν ἐπισταμένων, χρήματα ἐκείνοις τελοῦντα καὶ χάριτας
κατατιθέμενον. εἰσὶ δὲ οὗτοι οἱ σοφισταί, οἷσπερ καὶ ὁ
ἀδελφός σου Καλλίας πολλὰ τελέσας χρήματα σοφὸς δοκεῖ εἶναι.
ἐπειδὴ δὲ οὐκ ἐγκρατὴς εἶ τῶν πατρῴων, λιπαρεῖν χρὴ τὸν
ἀδελφὸν καὶ δεῖσθαι αὐτοῦ διδάξαι σε τὴν ὀρθότητα περὶ τῶν
τοιούτων ἣν ἔμαθεν παρὰ Πρωταγόρου. ἄτοπος μεντἂν εἴη
μου, ὦ Σώκρατες, ἡ δέησις, εἰ τὴν μὲν ἀλήθειαν τὴν
Πρωταγόρου ὅλως οὐκ ἀποδέχομαι, τὰ δὲ τῇ τοιαύτῃ
ἀληθείᾳ ῥηθέντα ἀγαπῴην ὥς του ἄξια. ἀλλ’ εἰ μὴ αὖ σε
ταῦτα ἀρέσκει, παρ’ Ὁμήρου χρὴ μανθάνειν καὶ παρὰ τῶν
ἄλλων ποιητῶν. καὶ τί λέγει, ὦ Σώκρατες, Ὅμηρος περὶ
ὀνομάτων, καὶ ποῦ; πολλαχοῦ· μέγιστα δὲ καὶ κάλλιστα ἐν
οἷς διορίζει ἐπὶ τοῖς αὐτοῖς ἅ τε οἱ ἄνθρωποι ὀνόματα
καλοῦσι καὶ οἱ θεοί. ἢ οὐκ οἴει αὐτὸν μέγα τι καὶ
θαυμάσιον λέγειν ἐν τούτοις περὶ ὀνομάτων ὀρθότητος; δῆλον
γὰρ δὴ ὅτι οἵ γε θεοὶ αὐτὰ καλοῦσιν πρὸς ὀρθότητα ἅπερ
ἔστι φύσει ὀνόματα· ἢ σὺ οὐκ οἴει; εὖ οἶδα μὲν οὖν
ἔγωγε, εἴπερ καλοῦσιν, ὅτι ὀρθῶς καλοῦσιν. ἀλλὰ ποῖα
ταῦτα λέγεις; οὐκ οἶσθα ὅτι περὶ τοῦ ποταμοῦ τοῦ ἐν τῇ
Τροίᾳ, ὃς ἐμονομάχει τῷ Ἡφαίστῳ, “ὃν Ξάνθον,” φησί,
“καλέουσι θεοί, ἄνδρες δὲ Σκάμανδρον;” ἔγωγε. τί οὖν δή;
οὐκ οἴει τοῦτο σεμνόν τι εἶναι γνῶναι, ὅπῃ ποτὲ ὀρθῶς
ἔχει ἐκεῖνον τὸν ποταμὸν Ξάνθον καλεῖν μᾶλλον ἢ
Σκάμανδρον; εἰ δὲ βούλει, περὶ τῆς ὄρνιθος ἣν λέγει ὅτι—
χαλκίδα κικλῄσκουσι θεοί, ἄνδρες δὲ κύμινδιν, φαῦλον ἡγῇ
τὸ μάθημα ὅσῳ ὀρθότερόν ἐστι καλεῖσθαι χαλκὶς κυμίνδιδος
τῷ αὐτῷ ὀρνέῳ; ἢ τὴν Βατίειάν τε καὶ Μυρίνην, καὶ
ἄλλα πολλὰ καὶ τούτου τοῦ ποιητοῦ καὶ ἄλλων; ἀλλὰ ταῦτα
μὲν ἴσως μείζω ἐστὶν ἢ κατ’ ἐμὲ καὶ σὲ ἐξευρεῖν· ὁ δὲ
Σκαμάνδριός τε καὶ ὁ Ἀστυάναξ ἀνθρωπινώτερον διασκέψασθαι,
ὡς ἐμοὶ δοκεῖ, καὶ ῥᾷον, ἅ φησιν ὀνόματα εἶναι τῷ τοῦ
Ἕκτορος ὑεῖ, τίνα ποτὲ λέγει τὴν ὀρθότητα αὐτῶν. οἶσθα
γὰρ δήπου ταῦτα τὰ ἔπη ἐν οἷς ἔνεστιν ἃ ἐγὼ λέγω.
πάνυ γε. πότερον οὖν οἴει Ὅμηρον ὀρθότερον ἡγεῖσθαι τῶν
ὀνομάτων κεῖσθαι τῷ παιδί, τὸν “Ἀστυάνακτα” ἢ τὸν
“Σκαμάνδριον”; οὐκ ἔχω λέγειν. ὧδε δὴ σκόπει. εἴ τις
ἔροιτό σε πότερον οἴει ὀρθότερον καλεῖν τὰ ὀνόματα τοὺς
φρονιμωτέρους ἢ τοὺς ἀφρονεστέρους; δῆλον δὴ ὅτι τοὺς
φρονιμωτέρους, φαίην ἄν. πότερον οὖν αἱ γυναῖκες ἐν ταῖς
πόλεσιν φρονιμώτεραί σοι δοκοῦσιν εἶναι ἢ οἱ ἄνδρες, ὡς
τὸ ὅλον εἰπεῖν γένος; οἱ ἄνδρες. οὐκοῦν οἶσθα ὅτι
Ὅμηρος τὸ παιδίον τὸ τοῦ Ἕκτορος ὑπὸ τῶν Τρώων φησὶν
καλεῖσθαι Ἀστυάνακτα, Σκαμάνδριον δὲ δῆλον ὅτι ὑπὸ τῶν
γυναικῶν, ἐπειδὴ οἵ γε ἄνδρες αὐτὸν Ἀστυάνακτα ἐκάλουν;
ἔοικέ γε. οὐκοῦν καὶ Ὅμηρος τοὺς Τρῶας σοφωτέρους ἡγεῖτο
ἢ τὰς γυναῖκας αὐτῶν; οἶμαι ἔγωγε. τὸν “Ἀστυάνακτα” ἄρα
ὀρθότερον ᾤετο κεῖσθαι τῷ παιδὶ ἢ τὸν “Σκαμάνδριον”;
φαίνεται. σκοπῶμεν δὴ διὰ τί ποτε. ἢ αὐτὸς ἡμῖν κάλλιστα
ὑφηγεῖται τὸ διότι; φησὶν γάρ— οἶος γάρ σφιν ἔρυτο πόλιν
καὶ τείχεα μακρά. διὰ ταῦτα δή, ὡς ἔοικεν, ὀρθῶς ἔχει
καλεῖν τὸν τοῦ σωτῆρος ὑὸν Ἀστυάνακτα τούτου ὃ ἔσῳζεν ὁ
πατὴρ αὐτοῦ, ὥς φησιν Ὅμηρος. φαίνεταί μοι. τί δή ποτε; οὐ
γάρ πω οὐδ’ αὐτὸς ἔγωγε μανθάνω· ὦ Ἑρμόγενες, σὺ δὲ
μανθάνεις; μὰ Δί’ οὐκ ἔγωγε. ἀλλ’ ἆρα, ὠγαθέ, καὶ τῷ
Ἕκτορι αὐτὸς ἔθετο τὸ ὄνομα Ὅμηρος; τί δή; ὅτι μοι
δοκεῖ καὶ τοῦτο παραπλήσιόν τι εἶναι τῷ Ἀστυάνακτι, καὶ
ἔοικεν Ἑλληνικοῖς ταῦτα [τὰ ὀνόματα]. ὁ γὰρ “ἄναξ” καὶ ὁ
“Ἕκτωρ” σχεδόν τι ταὐτὸν σημαίνει, βασιλικὰ ἀμφότερα εἶναι
τὰ ὀνόματα· οὗ γὰρ ἄν τις “ἄναξ” ᾖ, καὶ “Ἕκτωρ” δήπου
ἐστὶν τούτου· δῆλον γὰρ ὅτι κρατεῖ τε αὐτοῦ καὶ κέκτηται
καὶ ἔχει αὐτό. ἢ οὐδέν σοι δοκῶ λέγειν, ἀλλὰ λανθάνω
καὶ ἐμαυτὸν οἰόμενός τινος ὥσπερ ἴχνους ἐφάπτεσθαι τῆς
Ὁμήρου δόξης περὶ ὀνομάτων ὀρθότητος; μὰ Δί’ οὐ σύ γε, ὡς
ἐμοὶ δοκεῖς, ἀλλὰ ἴσως τοῦ ἐφάπτῃ. δίκαιόν γέ τοί
ἐστιν, ὡς ἐμοὶ φαίνεται, τὸν λέοντος ἔκγονον λέοντα καλεῖν
καὶ τὸν ἵππου ἔκγονον ἵππον. οὔ τι λέγω ἐὰν ὥσπερ
τέρας γένηται ἐξ ἵππου ἄλλο τι ἢ ἵππος, ἀλλ’ οὗ ἂν
ᾖ τοῦ γένους ἔκγονον τὴν φύσιν, τοῦτο λέγω· ἐὰν βοὸς
ἔκγονον φύσει ἵππος παρὰ φύσιν τέκῃ μόσχον, οὐ πῶλον
κλητέον ἀλλὰ μόσχον· οὐδ’ ἂν ἐξ ἀνθρώπου οἶμαι μὴ τὸ
ἀνθρώπου ἔκγονον γένηται, [ἀλλ’ ὃ ἂν] τὸ ἔκγονον
ἄνθρωπος κλητέος· καὶ τὰ δένδρα ὡσαύτως καὶ τἆλλα ἅπαντα·
ἢ οὐ συνδοκεῖ; συνδοκεῖ. καλῶς λέγεις· φύλαττε γάρ με μή πῃ
παρακρούσωμαί σε. κατὰ γὰρ τὸν αὐτὸν λόγον κἂν ἐκ βασιλέως
γίγνηταί τι ἔκγονον, βασιλεὺς κλητέος· εἰ δὲ ἐν ἑτέραις
συλλαβαῖς ἢ ἐν ἑτέραις τὸ αὐτὸ σημαίνει, οὐδὲν πρᾶγμα·
οὐδ’ εἰ πρόσκειταί τι γράμμα ἢ ἀφῄρηται, οὐδὲν οὐδὲ
τοῦτο, ἕως ἂν ἐγκρατὴς ᾖ ἡ οὐσία τοῦ πράγματος
δηλουμένη ἐν τῷ ὀνόματι. πῶς τοῦτο λέγεις; οὐδὲν ποικίλον,
ἀλλ’ ὥσπερ τῶν στοιχείων οἶσθα ὅτι ὀνόματα λέγομεν ἀλλ’
οὐκ αὐτὰ τὰ στοιχεῖα, πλὴν τεττάρων, τοῦ Ε καὶ τοῦ Υ καὶ
τοῦ Ο καὶ τοῦ Ω· τοῖς δ’ ἄλλοις φωνήεσί τε καὶ ἀφώνοις
οἶσθα ὅτι περιτιθέντες ἄλλα γράμματα λέγομεν, ὀνόματα
ποιοῦντες· ἀλλ’ ἕως ἂν αὐτοῦ δηλουμένην τὴν δύναμιν
ἐντιθῶμεν, ὀρθῶς ἔχει ἐκεῖνο τὸ ὄνομα καλεῖν ὃ αὐτὸ
ἡμῖν δηλώσει. οἷον τὸ “βῆτα”· ὁρᾷς ὅτι τοῦ ἦτα καὶ
τοῦ ταῦ καὶ τοῦ ἄλφα προστεθέντων οὐδὲν ἐλύπησεν, ὥστε
μὴ οὐχὶ τὴν ἐκείνου τοῦ στοιχείου φύσιν δηλῶσαι ὅλῳ τῷ
ὀνόματι οὗ ἐβούλετο ὁ νομοθέτης· οὕτως ἠπιστήθη καλῶς
θέσθαι τοῖς γράμμασι τὰ ὀνόματα. ἀληθῆ μοι δοκεῖς λέγειν.
οὐκοῦν καὶ περὶ βασιλέως ὁ αὐτὸς λόγος; ἔσται γάρ ποτε ἐκ
βασιλέως βασιλεύς, καὶ ἐξ ἀγαθοῦ ἀγαθός, καὶ ἐκ καλοῦ
καλός, καὶ τἆλλα πάντα οὕτως, ἐξ ἑκάστου γένους ἕτερον
τοιοῦτον ἔκγονον, ἐὰν μὴ τέρας γίγνηται· κλητέον δὴ ταὐτὰ
ὀνόματα. ποικίλλειν δὲ ἔξεστι ταῖς συλλαβαῖς, ὥστε δόξαι
ἂν τῷ ἰδιωτικῶς ἔχοντι ἕτερα εἶναι ἀλλήλων τὰ αὐτὰ
ὄντα· ὥσπερ ἡμῖν τὰ τῶν ἰατρῶν φάρμακα χρώμασιν καὶ
ὀσμαῖς πεποικιλμένα ἄλλα φαίνεται τὰ αὐτὰ ὄντα, τῷ δέ γε
ἰατρῷ, ἅτε τὴν δύναμιν τῶν φαρμάκων σκοπουμένῳ, τὰ αὐτὰ
φαίνεται, καὶ οὐκ ἐκπλήττεται ὑπὸ τῶν προσόντων. οὕτω δὲ
ἴσως καὶ ὁ ἐπιστάμενος περὶ ὀνομάτων τὴν δύναμιν αὐτῶν
σκοπεῖ, καὶ οὐκ ἐκπλήττεται εἴ τι πρόσκειται γράμμα ἢ
μετάκειται ἢ ἀφῄρηται, ἢ καὶ ἐν ἄλλοις παντάπασιν
γράμμασίν ἐστιν ἡ τοῦ ὀνόματος δύναμις. ὥσπερ ὃ νυνδὴ
ἐλέγομεν, “Ἀστυάναξ” τε καὶ “Ἕκτωρ” οὐδὲν τῶν αὐτῶν
γραμμάτων ἔχει πλὴν τοῦ ταῦ, ἀλλ’ ὅμως ταὐτὸν σημαίνει.
καὶ “Ἀρχέπολίς” γε τῶν μὲν γραμμάτων τί ἐπικοινωνεῖ; δηλοῖ
δὲ ὅμως τὸ αὐτό· καὶ ἄλλα πολλά ἐστιν ἃ οὐδὲν ἀλλ’ ἢ
βασιλέα σημαίνει· καὶ ἄλλα γε αὖ στρατηγόν, οἷον “Ἆγις”
καὶ “Πολέμαρχος” καὶ “Εὐπόλεμος”. καὶ ἰατρικά γε ἕτερα,
“Ἰατροκλῆς” καὶ “Ἀκεσίμβροτος”· καὶ ἕτερα ἂν ἴσως συχνὰ
εὕροιμεν ταῖς μὲν συλλαβαῖς καὶ τοῖς γράμμασι διαφωνοῦντα,
τῇ δὲ δυνάμει ταὐτὸν φθεγγόμενα. φαίνεται οὕτως ἢ οὔ;
πάνυ μὲν οὖν. τοῖς μὲν δὴ κατὰ φύσιν γιγνομένοις τὰ αὐτὰ
ἀποδοτέον ὀνόματα. πάνυ γε. τί δὲ τοῖς παρὰ φύσιν, οἳ ἂν
ἐν τέρατος εἴδει γένωνται; οἷον ὅταν ἐξ ἀνδρὸς ἀγαθοῦ
καὶ θεοσεβοῦς ἀσεβὴς γένηται, ἆρ’ οὐχ ὥσπερ ἐν τοῖς
ἔμπροσθεν, κἂν ἵππος βοὸς ἔκγονον τέκῃ, οὐ τοῦ τεκόντος
δήπου ἔδει τὴν ἐπωνυμίαν ἔχειν, ἀλλὰ τοῦ γένους οὗ
εἴη; πάνυ γε. καὶ τῷ ἐκ τοῦ εὐσεβοῦς ἄρα γενομένῳ
ἀσεβεῖ τὸ τοῦ γένους ὄνομα ἀποδοτέον. ἔστι ταῦτα. οὐ
“Θεόφιλον,” ὡς ἔοικεν, οὐδὲ “Μνησίθεον” οὐδὲ τῶν τοιούτων
οὐδέν· ἀλλ’ ὅτι τἀναντία τούτοις σημαίνει, ἐάνπερ τῆς
ὀρθότητος τυγχάνῃ τὰ ὀνόματα. παντός γε μᾶλλον, ὦ
Σώκρατες. ὥσπερ γε καὶ ὁ “Ὀρέστης,” ὦ Ἑρμόγενες,
κινδυνεύει ὀρθῶς ἔχειν, εἴτε τις τύχη ἔθετο αὐτῷ τὸ
ὄνομα εἴτε καὶ ποιητής τις, τὸ θηριῶδες τῆς φύσεως καὶ τὸ
ἄγριον αὐτοῦ καὶ τὸ ὀρεινὸν ἐνδεικνύμενος τῷ ὀνόματι.
φαίνεται οὕτως, ὦ Σώκρατες. ἔοικεν δέ γε καὶ τῷ πατρὶ
αὐτοῦ κατὰ φύσιν τὸ ὄνομα εἶναι. φαίνεται. κινδυνεύει γὰρ
τοιοῦτός τις εἶναι ὁ “Ἀγαμέμνων,” οἷος ἃ δόξειεν αὐτῷ
διαπονεῖσθαι καὶ καρτερεῖν τέλος ἐπιτιθεὶς τοῖς δόξασι δῑ
ἀρετήν. σημεῖον δὲ αὐτοῦ ἡ ἐν Τροίᾳ μονὴ τοῦ πάθους τε
καὶ καρτερίας. ὅτι οὖν ἀγαστὸς κατὰ τὴν ἐπιμονὴν οὗτος
ὁ ἀνὴρ ἐνσημαίνει τὸ ὄνομα ὁ “Ἀγαμέμνων.” ἴσως δὲ καὶ
ὁ “Ἀτρεὺς” ὀρθῶς ἔχει. ὅ τε γὰρ τοῦ Χρυσίππου αὐτῷ
φόνος καὶ ἃ πρὸς τὸν Θυέστην ὡς ὠμὰ διεπράττετο, πάντα
ταῦτα ζημιώδη καὶ ἀτηρὰ πρὸς ἀρετήν. ἡ οὖν τοῦ ὀνόματος
ἐπωνυμία σμικρὸν παρακλίνει καὶ ἐπικεκάλυπται, ὥστε μὴ πᾶσι
δηλοῦν τὴν φύσιν τοῦ ἀνδρός· τοῖς δ’ ἐπαΐουσι περὶ
ὀνομάτων ἱκανῶς δηλοῖ ὃ βούλεται ὁ “Ἀτρεύς.” καὶ γὰρ
κατὰ τὸ ἀτειρὲς καὶ κατὰ τὸ ἄτρεστον καὶ κατὰ τὸ ἀτηρὸν
πανταχῇ ὀρθῶς αὐτῷ τὸ ὄνομα κεῖται. δοκεῖ δέ μοι καὶ
τῷ Πέλοπι τὸ ὄνομα ἐμμέτρως κεῖσθαι· σημαίνει γὰρ τοῦτο
τὸ ὄνομα τὸν τὰ ἐγγὺς ὁρῶντα [ἄξιον εἶναι ταύτης τῆς
ἐπωνυμίας]. πῶς δή; οἷόν που καὶ κατ’ ἐκείνου λέγεται τοῦ
ἀνδρὸς ἐν τῷ τοῦ Μυρτίλου φόνῳ οὐδὲν οἵου τε γενέσθαι
προνοηθῆναι οὐδὲ προϊδεῖν τῶν πόρρω τῶν εἰς τὸ πᾶν γένος,
ὅσης αὐτὸ δυστυχίας ἐνεπίμπλη, τὸ ἐγγὺς μόνον ὁρῶν καὶ
τὸ παραχρῆμα—τοῦτο δ’ ἐστὶ “πέλας” —ἡνίκα προεθυμεῖτο λαβεῖν
παντὶ τρόπῳ τὸν τῆς Ἱπποδαμείας γάμον. τῷ δὲ Ταντάλῳ καὶ
πᾶς ἂν ἡγήσαιτο τοὔνομα ὀρθῶς καὶ κατὰ φύσιν τεθῆναι εἰ
ἀληθῆ τὰ περὶ αὐτὸν λεγόμενα. τὰ ποῖα ταῦτα; ἅ τέ που
ἔτι ζῶντι δυστυχήματα ἐγένετο πολλὰ καὶ δεινά, ὧν καὶ
τέλος ἡ πατρὶς αὐτοῦ ὅλη ἀνετράπετο, καὶ τελευτήσαντι ἐν
Ἅιδου ἡ ὑπὲρ τῆς κεφαλῆς τοῦ λίθου ταλαντεία θαυμαστὴ ὡς
σύμφωνος τῷ ὀνόματι· καὶ ἀτεχνῶς ἔοικεν, ὥσπερ ἂν εἴ
τις βουλόμενος ταλάντατον ὀνομάσαι ἀποκρυπτόμενος ὀνομάσειε
καὶ εἴποι ἀντ’ ἐκείνου “Τάνταλον,” τοιοῦτόν τι καὶ τούτῳ
τὸ ὄνομα ἔοικεν ἐκπορίσαι ἡ τύχη τῆς φήμης. φαίνεται δὲ
καὶ τῷ πατρὶ αὐτοῦ λεγομένῳ τῷ Διὶ παγκάλως τὸ ὄνομα
κεῖσθαι· ἔστι δὲ οὐ ῥᾴδιον κατανοῆσαι. ἀτεχνῶς γάρ ἐστιν
οἷον λόγος τὸ τοῦ Διὸς ὄνομα, διελόντες δὲ αὐτὸ διχῇ οἱ
μὲν τῷ ἑτέρῳ μέρει, οἱ δὲ τῷ ἑτέρῳ χρώμεθα— οἱ μὲν
γὰρ “Ζῆνα,” οἱ δὲ “Δία” καλοῦσιν—συντιθέμενα δ’ εἰς ἓν
δηλοῖ τὴν φύσιν τοῦ θεοῦ, ὃ δὴ προσήκειν φαμὲν ὀνόματι
οἵῳ τε εἶναι ἀπεργάζεσθαι. οὐ γὰρ ἔστιν ἡμῖν καὶ τοῖς
ἄλλοις πᾶσιν ὅστις ἐστὶν αἴτιος μᾶλλον τοῦ ζῆν ἢ ὁ
ἄρχων τε καὶ βασιλεὺς τῶν πάντων. συμβαίνει οὖν ὀρθῶς
ὀνομάζεσθαι οὗτος ὁ θεὸς εἶναι, δῑ ὃν ζῆν ἀεὶ πᾶσι
τοῖς ζῶσιν ὑπάρχει· διείληπται δὲ δίχα, ὥσπερ λέγω, ἓν
ὂν τὸ ὄνομα, τῷ “Διὶ” καὶ τῷ “Ζηνί.” τοῦτον δὲ Κρόνου
ὑὸν ὑβριστικὸν μὲν ἄν τις δόξειεν εἶναι ἀκούσαντι
ἐξαίφνης, εὔλογον δὲ μεγάλης τινὸς διανοίας ἔκγονον εἶναι
τὸν Δία· κόρον γὰρ σημαίνει οὐ παῖδα, ἀλλὰ τὸ καθαρὸν
αὐτοῦ καὶ ἀκήρατον τοῦ νοῦ. ἔστι δὲ οὗτος Οὐρανοῦ ὑός,
ὡς λόγος· ἡ δὲ αὖ ἐς τὸ ἄνω ὄψις καλῶς ἔχει τοῦτο τὸ
ὄνομα καλεῖσθαι, “οὐρανία,” ὁρῶσα τὰ ἄνω, ὅθεν δὴ καί
φασιν, ὦ Ἑρμόγενες, τὸν καθαρὸν νοῦν παραγίγνεσθαι οἱ
μετεωρολόγοι, καὶ τῷ οὐρανῷ ὀρθῶς τὸ ὄνομα κεῖσθαι· εἰ
δ’ ἐμεμνήμην τὴν Ἡσιόδου γενεαλογίαν, τίνας ἔτι τοὺς
ἀνωτέρω προγόνους λέγει τούτων, οὐκ ἂν ἐπαυόμην διεξιὼν ὡς
ὀρθῶς αὐτοῖς τὰ ὀνόματα κεῖται, ἕως ἀπεπειράθην τῆς
σοφίας ταυτησὶ τί ποιήσει, εἰ ἄρα ἀπερεῖ ἢ οὔ, ἣ ἐμοὶ
ἐξαίφνης νῦν οὑτωσὶ προσπέπτωκεν ἄρτι οὐκ οἶδ’ ὁπόθεν.
καὶ μὲν δή, ὦ Σώκρατες, ἀτεχνῶς γέ μοι δοκεῖς ὥσπερ οἱ
ἐνθουσιῶντες ἐξαίφνης χρησμῳδεῖν. καὶ αἰτιῶμαί γε, ὦ
Ἑρμόγενες, μάλιστα αὐτὴν ἀπὸ Εὐθύφρονος τοῦ Προσπαλτίου
προσπεπτωκέναι μοι· ἕωθεν γὰρ πολλὰ αὐτῷ συνῆ καὶ παρεῖχον
τὰ ὦτα. κινδυνεύει οὖν ἐνθουσιῶν οὐ μόνον τὰ ὦτά μου
ἐμπλῆσαι τῆς δαιμονίας σοφίας, ἀλλὰ καὶ τῆς ψυχῆς
ἐπειλῆφθαι. δοκεῖ οὖν μοι χρῆναι οὑτωσὶ ἡμᾶς ποιῆσαι· τὸ
μὲν τήμερον εἶναι χρήσασθαι αὐτῇ καὶ τὰ λοιπὰ περὶ τῶν
ὀνομάτων ἐπισκέψασθαι, αὔριον δέ, ἂν καὶ ὑμῖν συνδοκῇ,
ἀποδιοπομπησόμεθά τε αὐτὴν καὶ καθαρούμεθα ἐξευρόντες ὅστις
τὰ τοιαῦτα δεινὸς καθαίρειν, εἴτε τῶν ἱερέων τις εἴτε τῶν
σοφιστῶν. ἀλλ’ ἐγὼ μὲν συγχωρῶ· πάνυ γὰρ ἂν ἡδέως τὰ
ἐπίλοιπα περὶ τῶν ὀνομάτων ἀκούσαιμι. ἀλλὰ χρὴ οὕτω
ποιεῖν. πόθεν οὖν βούλει ἀρξώμεθα διασκοποῦντες, ἐπειδήπερ
εἰς τύπον τινὰ ἐμβεβήκαμεν, ἵνα εἰδῶμεν εἰ ἄρα ἡμῖν
ἐπιμαρτυρήσει αὐτὰ τὰ ὀνόματα μὴ πάνυ ἀπὸ τοῦ αὐτομάτου
οὕτως ἕκαστα κεῖσθαι, ἀλλ’ ἔχειν τινὰ ὀρθότητα; τὰ μὲν
οὖν τῶν ἡρώων καὶ ἀνθρώπων λεγόμενα ὀνόματα ἴσως ἂν
ἡμᾶς ἐξαπατήσειεν· πολλὰ μὲν γὰρ αὐτῶν κεῖται κατὰ
προγόνων ἐπωνυμίας, οὐδὲν προσῆκον ἐνίοις, ὥσπερ κατ’
ἀρχὰς ἐλέγομεν, πολλὰ δὲ ὥσπερ εὐχόμενοι τίθενται, οἷον
“Εὐτυχίδην” καὶ “Σωσίαν” καὶ “Θεόφιλον” καὶ ἄλλα πολλά. τὰ
μὲν οὖν τοιαῦτα δοκεῖ μοι χρῆναι ἐᾶν· εἰκὸς δὲ μάλιστα
ἡμᾶς εὑρεῖν τὰ ὀρθῶς κείμενα περὶ τὰ ἀεὶ ὄντα καὶ
πεφυκότα. ἐσπουδάσθαι γὰρ ἐνταῦθα μάλιστα πρέπει τὴν θέσιν
τῶν ὀνομάτων· ἴσως δ’ ἔνια αὐτῶν καὶ ὑπὸ θειοτέρας
δυνάμεως ἢ τῆς τῶν ἀνθρώπων ἐτέθη. δοκεῖς μοι καλῶς
λέγειν, ὦ Σώκρατες. ἆρ’ οὖν οὐ δίκαιον ἀπὸ τῶν θεῶν
ἄρχεσθαι, σκοπουμένους πῇ ποτε αὐτὸ τοῦτο τὸ ὄνομα οἱ
“θεοὶ” ὀρθῶς ἐκλήθησαν; εἰκός γε. τοιόνδε τοίνυν ἔγωγε
ὑποπτεύω· φαίνονταί μοι οἱ πρῶτοι τῶν ἀνθρώπων τῶν περὶ
τὴν Ἑλλάδα τούτους μόνους [τοὺς θεοὺς] ἡγεῖσθαι οὕσπερ νῦν
πολλοὶ τῶν βαρβάρων, ἥλιον καὶ σελήνην καὶ γῆν καὶ ἄστρα
καὶ οὐρανόν· ἅτε οὖν αὐτὰ ὁρῶντες πάντα ἀεὶ ἰόντα
δρόμῳ καὶ θέοντα, ἀπὸ ταύτης τῆς φύσεως τῆς τοῦ δαήμονες
“θεοὺς” αὐτοὺς ἐπονομάσαι· ὕστερον δὲ κατανοοῦντες τοὺς
ἄλλους πάντας ἤδη τούτῳ τῷ ὀνόματι προσαγορεύειν. ἔοικέ
τι ὃ λέγω τῷ ἀληθεῖ ἢ οὐδέν; πάνυ μὲν οὖν ἔοικεν. τί
οὖν ἂν μετὰ τοῦτο σκοποῖμεν; δῆλον δὴ ὅτι [δαίμονάς τε
καὶ ἥρωας καὶ ἀνθρώπους] δαίμονας. καὶ ὡς ἀληθῶς, ὦ
Ἑρμόγενες, τί ἄν ποτε νοοῖ τὸ ὄνομα οἱ “δαίμονες”; σκέψαι
ἄν τί σοι δόξω εἰπεῖν. λέγε μόνον. οἶσθα οὖν τίνας φησὶν
Ἡσίοδος εἶναι τοὺς δαίμονας; οὐκ ἐννοῶ. οὐδὲ ὅτι χρυσοῦν
γένος τὸ πρῶτόν φησιν γενέσθαι τῶν ἀνθρώπων; οἶδα τοῦτό
γε. λέγει τοίνυν περὶ αὐτοῦ— αὐτὰρ ἐπειδὴ τοῦτο γένος κατὰ
μοῖρ’ ἐκάλυψεν, οἱ μὲν δαίμονες ἁγνοὶ ὑποχθόνιοι καλέονται,
ἐσθλοί, ἀλεξίκακοι, φύλακες θνητῶν ἀνθρώπων. τί οὖν δή;
ὅτι οἶμαι ἐγὼ λέγειν αὐτὸν τὸ χρυσοῦν γένος οὐκ ἐκ
χρυσοῦ πεφυκὸς ἀλλ’ ἀγαθόν τε καὶ καλόν. τεκμήριον δέ μοί
ἐστιν ὅτι καὶ ἡμᾶς φησιν σιδηροῦν εἶναι γένος. ἀληθῆ
λέγεις. οὐκοῦν καὶ τῶν νῦν οἴει ἂν φάναι αὐτὸν εἴ τις
ἀγαθός ἐστιν ἐκείνου τοῦ χρυσοῦ γένους εἶναι; εἰκός γε.
οἱ δ’ ἀγαθοὶ ἄλλο τι ἢ φρόνιμοι; φρόνιμοι. τοῦτο τοίνυν
παντὸς μᾶλλον λέγει, ὡς ἐμοὶ δοκεῖ, τοὺς δαίμονας· ὅτι
φρόνιμοι καὶ δαήμονες ἦσαν, “δαίμονας” αὐτοὺς ὠνόμασεν· καὶ
ἔν γε τῇ ἀρχαίᾳ τῇ ἡμετέρᾳ φωνῇ αὐτὸ συμβαίνει τὸ
ὄνομα. λέγει οὖν καλῶς καὶ οὗτος καὶ ἄλλοι ποιηταὶ
πολλοὶ ὅσοι λέγουσιν ὡς, ἐπειδάν τις ἀγαθὸς ὢν τελευτήσῃ,
μεγάλην μοῖραν καὶ τιμὴν ἔχει καὶ γίγνεται δαίμων κατὰ τὴν
τῆς φρονήσεως ἐπωνυμίαν. ταύτῃ οὖν τίθεμαι καὶ ἐγὼ [τὸν
δαήμονα] πάντ’ ἄνδρα ὃς ἂν ἀγαθὸς ᾖ, δαιμόνιον εἶναι
καὶ ζῶντα καὶ τελευτήσαντα, καὶ ὀρθῶς “δαίμονα” καλεῖσθαι.
καὶ ἐγώ μοι δοκῶ, ὦ Σώκρατες, τούτου πάνυ σοι σύμψηφος
εἶναι. ὁ δὲ δὴ “ἥρως” τί ἂν εἴη; τοῦτο δὲ οὐ πάνυ
χαλεπὸν ἐννοῆσαι. σμικρὸν γὰρ παρῆκται αὐτῶν τὸ ὄνομα,
δηλοῦν τὴν ἐκ τοῦ ἔρωτος γένεσιν. πῶς λέγεις; οὐκ οἶσθα
ὅτι ἡμίθεοι οἱ ἥρωες; τί οὖν; πάντες δήπου γεγόνασιν
ἐρασθέντος ἢ θεοῦ θνητῆς ἢ θνητοῦ θεᾶς. ἐὰν οὖν σκοπῇς
καὶ τοῦτο κατὰ τὴν Ἀττικὴν τὴν παλαιὰν φωνήν, μᾶλλον
εἴσῃ· δηλώσει γάρ σοι ὅτι παρὰ τὸ τοῦ ἔρωτος ὄνομα,
ὅθεν γεγόνασιν οἱ ἥρωες, σμικρὸν παρηγμένον ἐστὶν
†ὀνόματος† χάριν. καὶ ἤτοι τοῦτο λέγει τοὺς ἥρωας, ἢ
ὅτι σοφοὶ ἦσαν καὶ ῥήτορες [καὶ] δεινοὶ καὶ διαλεκτικοί,
ἐρωτᾶν ἱκανοὶ ὄντες· τὸ γὰρ “εἴρειν” λέγειν ἐστίν. ὅπερ
οὖν ἄρτι λέγομεν, ἐν τῇ Ἀττικῇ φωνῇ λεγόμενοι οἱ
ἥρωες ῥήτορές τινες καὶ ἐρωτητικοὶ συμβαίνουσιν, ὥστε
ῥητόρων καὶ σοφιστῶν γένος γίγνεται τὸ ἡρωικὸν φῦλον. ἀλλὰ
οὐ τοῦτο χαλεπόν ἐστιν ἐννοῆσαι, ἀλλὰ μᾶλλον τὸ τῶν
ἀνθρώπων, διὰ τί ποτε “ἄνθρωποι” καλοῦνται· <ἢ> σὺ ἔχεις
εἰπεῖν; πόθεν, ὠγαθέ, ἔχω; οὐδ’ εἴ τι οἷός τ’ ἂν εἴην
εὑρεῖν, οὐ συντείνω διὰ τὸ ἡγεῖσθαι σὲ μᾶλλον εὑρήσειν ἢ
ἐμαυτόν. τῇ τοῦ Εὐθύφρονος ἐπιπνοίᾳ πιστεύεις, ὡς
ἔοικας. δῆλα δή. ὀρθῶς γε σὺ πιστεύων· ὡς καὶ νῦν γέ μοι
φαίνομαι κομψῶς ἐννενοηκέναι, καὶ κινδυνεύσω, ἐὰν μὴ
εὐλαβῶμαι, ἔτι τήμερον σοφώτερος τοῦ δέοντος γενέσθαι.
σκόπει δὴ ὃ λέγω. πρῶτον μὲν γὰρ τὸ τοιόνδε δεῖ ἐννοῆσαι
περὶ ὀνομάτων, ὅτι πολλάκις ἐπεμβάλλομεν γράμματα, τὰ δ’
ἐξαιροῦμεν, παρ’ ὃ βουλόμεθα ὀνομάζοντες, καὶ τὰς ὀξύτητας
μεταβάλλομεν. οἷον “Διὶ φίλος” —τοῦτο ἵνα ἀντὶ ῥήματος
ὄνομα ἡμῖν γένηται, τό τε ἕτερον αὐτόθεν ἰῶτα ἐξείλομεν
καὶ ἀντὶ ὀξείας τῆς μέσης συλλαβῆς βαρεῖαν ἐφθεγξάμεθα.
ἄλλων δὲ τοὐναντίον ἐμβάλλομεν γράμματα, τὰ δὲ βαρύτερα
<ὀξύτερα> φθεγγόμεθα. ἀληθῆ λέγεις. τούτων τοίνυν ἓν καὶ
τὸ τῶν ἀνθρώπων ὄνομα πέπονθεν, ὡς ἐμοὶ δοκεῖ. ἐκ γὰρ
ῥήματος ὄνομα γέγονεν, ἑνὸς γράμματος τοῦ ἄλφα
ἐξαιρεθέντος καὶ βαρυτέρας τῆς τελευτῆς γενομένης. πῶς
λέγεις; ὧδε. σημαίνει τοῦτο τὸ ὄνομα ὁ “ἄνθρωπος” ὅτι τὰ
μὲν ἄλλα θηρία ὧν ὁρᾷ οὐδὲν ἐπισκοπεῖ οὐδὲ
ἀναλογίζεται οὐδὲ ἀναθρεῖ, ὁ δὲ ἄνθρωπος ἅμα
ἑώρακεν—τοῦτο δ’ ἐστὶ [τὸ] “ὄπωπε” —καὶ ἀναθρεῖ καὶ
λογίζεται τοῦτο ὃ ὄπωπεν. ἐντεῦθεν δὴ μόνον τῶν θηρίων
ὀρθῶς ὁ ἄνθρωπος “ἄνθρωπος” ὠνομάσθη, ἀναθρῶν ἃ ὄπωπε.
τί οὖν τὸ μετὰ τοῦτο; ἔρωμαί σε ὃ ἡδέως ἂν πυθοίμην;
πάνυ γε. ὥσπερ τοίνυν μοι δοκεῖ τούτοις ἑξῆς εἶναί τι
χρῆμα. “ψυχὴν” γάρ που καὶ “σῶμα” καλοῦμεν τοῦ ἀνθρώπου. πῶς
γὰρ οὔ; πειρώμεθα δὴ καὶ ταῦτα διελεῖν ὥσπερ τὰ
ἔμπροσθεν. ψυχὴν λέγεις ἐπισκέψασθαι ὡς εἰκότως τούτου τοῦ
ὀνόματος τυγχάνει, ἔπειτ’ αὖ τὸ σῶμα; ναί. ὡς μὲν τοίνυν
ἐκ τοῦ παραχρῆμα λέγειν, οἶμαί τι τοιοῦτον νοεῖν τοὺς τὴν
ψυχὴν ὀνομάσαντας, ὡς τοῦτο ἄρα, ὅταν παρῇ τῷ σώματι,
αἴτιόν ἐστι τοῦ ζῆν αὐτῷ, τὴν τοῦ ἀναπνεῖν δύναμιν
παρέχον καὶ ἀναψῦχον, ἅμα δὲ ἐκλείποντος τοῦ ἀναψύχοντος
τὸ σῶμα ἀπόλλυταί τε καὶ τελευτᾷ· ὅθεν δή μοι δοκοῦσιν
αὐτὸ “ψυχὴν” καλέσαι. εἰ δὲ βούλει —ἔχε ἠρέμα· δοκῶ γάρ
μοί τι καθορᾶν πιθανώτερον τούτου τοῖς ἀμφὶ Εὐθύφρονα.
τούτου μὲν γάρ, ὡς ἐμοὶ δοκεῖ, καταφρονήσαιεν ἂν καὶ
ἡγήσαιντο φορτικὸν εἶναι· τόδε δὲ σκόπει ἐὰν ἄρα καὶ σοὶ
ἀρέσῃ. λέγε μόνον. τὴν φύσιν παντὸς τοῦ σώματος, ὥστε καὶ
ζῆν καὶ περιιέναι, τί σοι δοκεῖ ἔχειν τε καὶ ὀχεῖν ἄλλο
ἢ ψυχή; οὐδὲν ἄλλο. τί δέ; καὶ τὴν τῶν ἄλλων ἁπάντων
φύσιν οὐ πιστεύεις Ἀναξαγόρᾳ νοῦν καὶ ψυχὴν εἶναι τὴν
διακοσμοῦσαν καὶ ἔχουσαν; ἔγωγε. καλῶς ἄρα ἂν τὸ ὄνομα
τοῦτο ἔχοι τῇ δυνάμει ταύτῃ ἣ φύσιν ὀχεῖ καὶ ἔχει
“φυσέχην” ἐπονομάζειν. ἔξεστι δὲ καὶ “ψυχὴν” κομψευόμενον
λέγειν. πάνυ μὲν οὖν, καὶ δοκεῖ γέ μοι τοῦτο ἐκείνου
τεχνικώτερον εἶναι. καὶ γὰρ ἔστιν· γελοῖον μέντοι φαίνεται
ὡς ἀληθῶς ὀνομαζόμενον ὡς ἐτέθη. ἀλλὰ δὴ τὸ μετὰ τοῦτο
πῶς φῶμεν ἔχειν; τὸ σῶμα λέγεις; ναί. πολλαχῇ μοι δοκεῖ
τοῦτό γε· ἂν μὲν καὶ σμικρόν τις παρακλίνῃ, καὶ πάνυ. καὶ
γὰρ σῆμά τινές φασιν αὐτὸ εἶναι τῆς ψυχῆς, ὡς τεθαμμένης
ἐν τῷ νῦν παρόντι· καὶ διότι αὖ τούτῳ σημαίνει ἃ ἂν
σημαίνῃ ἡ ψυχή, καὶ ταύτῃ “σῆμα” ὀρθῶς καλεῖσθαι. δοκοῦσι
μέντοι μοι μάλιστα θέσθαι οἱ ἀμφὶ Ὀρφέα τοῦτο τὸ ὄνομα,
ὡς δίκην διδούσης τῆς ψυχῆς ὧν δὴ ἕνεκα δίδωσιν, τοῦτον
δὲ περίβολον ἔχειν, ἵνα σῴζηται, δεσμωτηρίου εἰκόνα·
εἶναι οὖν τῆς ψυχῆς τοῦτο, ὥσπερ αὐτὸ ὀνομάζεται, ἕως
ἂν ἐκτείσῃ τὰ ὀφειλόμενα, [τὸ] “σῶμα,” καὶ οὐδὲν δεῖν
παράγειν οὐδ’ ἓν γράμμα. ταῦτα μέν μοι δοκεῖ ἱκανῶς, ὦ
Σώκρατες, εἰρῆσθαι· περὶ δὲ τῶν θεῶν τῶν ὀνομάτων, οἷον
καὶ περὶ τοῦ “Διὸς” νυνδὴ ἔλεγες, ἔχοιμεν ἄν που κατὰ τὸν
αὐτὸν τρόπον ἐπισκέψασθαι κατὰ τίνα ποτὲ ὀρθότητα αὐτῶν
τὰ ὀνόματα κεῖται; ναὶ μὰ Δία ἡμεῖς γε, ὦ Ἑρμόγενες,
εἴπερ γε νοῦν ἔχοιμεν, ἕνα μὲν τὸν κάλλιστον τρόπον, ὅτι
περὶ θεῶν οὐδὲν ἴσμεν, οὔτε περὶ αὐτῶν οὔτε περὶ τῶν
ὀνομάτων, ἅττα ποτὲ ἑαυτοὺς καλοῦσιν· δῆλον γὰρ ὅτι
ἐκεῖνοί γε τἀληθῆ καλοῦσι. δεύτερος δ’ αὖ τρόπος
ὀρθότητος, ὥσπερ ἐν ταῖς εὐχαῖς νόμος ἐστὶν ἡμῖν
εὔχεσθαι, οἵτινές τε καὶ ὁπόθεν χαίρουσιν ὀνομαζόμενοι,
ταῦτα καὶ ἡμᾶς αὐτοὺς καλεῖν, ὡς ἄλλο μηδὲν εἰδότας·
καλῶς γὰρ δὴ ἔμοιγε δοκεῖ νενομίσθαι. εἰ οὖν βούλει,
σκοπῶμεν ὥσπερ προειπόντες τοῖς θεοῖς ὅτι περὶ αὐτῶν
οὐδὲν ἡμεῖς σκεψόμεθα—οὐ γὰρ ἀξιοῦμεν οἷοί τ’ ἂν εἶναι
σκοπεῖν—ἀλλὰ περὶ τῶν ἀνθρώπων, ἥν ποτέ τινα δόξαν
ἔχοντες ἐτίθεντο αὐτοῖς τὰ ὀνόματα· τοῦτο γὰρ ἀνεμέσητον.
ἀλλά μοι δοκεῖς, ὦ Σώκρατες, μετρίως λέγειν, καὶ οὕτω
ποιῶμεν. ἄλλο τι οὖν ἀφ’ Ἑστίας ἀρχώμεθα κατὰ τὸν νόμον;
δίκαιον γοῦν. τί οὖν ἄν τις φαίη διανοούμενον τὸν
ὀνομάσαντα Ἑστίαν ὀνομάσαι; οὐ μὰ τὸν Δία οὐδὲ τοῦτο
οἶμαι ῥᾴδιον εἶναι. κινδυνεύουσι γοῦν, ὠγαθὲ Ἑρμόγενες,
οἱ πρῶτοι τὰ ὀνόματα τιθέμενοι οὐ φαῦλοι εἶναι ἀλλὰ
μετεωρολόγοι καὶ ἀδολέσχαι τινές. τί δή; καταφαίνεταί μοι ἡ
θέσις τῶν ὀνομάτων τοιούτων τινῶν ἀνθρώπων, καὶ ἐάν τις τὰ
ξενικὰ ὀνόματα ἀνασκοπῇ, οὐχ ἧττον ἀνευρίσκεται ὃ
ἕκαστον βούλεται. οἷον καὶ ἐν τούτῳ ὃ ἡμεῖς “οὐσίαν”
καλοῦμεν, εἰσὶν οἳ “ἐσσίαν” καλοῦσιν, οἳ δ’ αὖ “ὠσίαν.”
πρῶτον μὲν οὖν κατὰ τὸ ἕτερον ὄνομα τούτων ἡ τῶν
πραγμάτων οὐσία “Ἑστία” καλεῖσθαι ἔχει λόγον, καὶ ὅτι γε
αὖ ἡμεῖς τὸ τῆς οὐσίας μετέχον “ἔστιν” φαμέν, καὶ κατὰ
τοῦτο ὀρθῶς ἂν καλοῖτο “Ἑστία”· ἐοίκαμεν γὰρ καὶ ἡμεῖς
τὸ παλαιὸν “ἐσσίαν” καλεῖν τὴν οὐσίαν. ἔτι δὲ καὶ κατὰ
τὰς θυσίας ἄν τις ἐννοήσας ἡγήσαιτο οὕτω νοεῖν ταῦτα τοὺς
τιθεμένους· τὸ γὰρ πρὸ πάντων θεῶν τῇ Ἑστίᾳ πρώτῃ
προθύειν εἰκὸς ἐκείνους οἵτινες τὴν πάντων οὐσίαν
“ἐσσίαν” ἐπωνόμασαν. ὅσοι δ’ αὖ “ὠσίαν,” σχεδόν τι αὖ
οὗτοι καθ’ Ἡράκλειτον ἂν ἡγοῖντο τὰ ὄντα ἰέναι τε πάντα
καὶ μένειν οὐδέν· τὸ οὖν αἴτιον καὶ τὸ ἀρχηγὸν αὐτῶν
εἶναι τὸ ὠθοῦν, ὅθεν δὴ καλῶς ἔχειν αὐτὸ “ὠσίαν”
ὠνομάσθαι. καὶ ταῦτα μὲν δὴ ταύτῃ ὡς παρὰ μηδὲν εἰδότων
εἰρήσθω· μετὰ δ’ Ἑστίαν δίκαιον Ῥέαν καὶ Κρόνον
ἐπισκέψασθαι. καίτοι τό γε τοῦ Κρόνου ὄνομα ἤδη διήλθομεν.
ἴσως μέντοι οὐδὲν λέγω. τί δή, ὦ Σώκρατες; ὠγαθέ,
ἐννενόηκά τι σμῆνος σοφίας. ποῖον δὴ τοῦτο; γελοῖον μὲν
πάνυ εἰπεῖν, οἶμαι μέντοι τινὰ πιθανότητα ἔχον. τίνα
ταύτην; τὸν Ἡράκλειτόν μοι δοκῶ καθορᾶν παλαί’ ἄττα σοφὰ
λέγοντα, ἀτεχνῶς τὰ ἐπὶ Κρόνου καὶ Ῥέας, ἃ καὶ Ὅμηρος
ἔλεγεν. πῶς τοῦτο λέγεις; λέγει που Ἡράκλειτος ὅτι “πάντα
χωρεῖ καὶ οὐδὲν μένει,” καὶ ποταμοῦ ῥοῇ ἀπεικάζων τὰ
ὄντα λέγει ὡς “δὶς ἐς τὸν αὐτὸν ποταμὸν οὐκ ἂν
ἐμβαίης.” ἔστι ταῦτα. τί οὖν; δοκεῖ σοι ἀλλοιότερον
Ἡρακλείτου νοεῖν ὁ τιθέμενος τοῖς τῶν ἄλλων θεῶν προγόνοις
“Ῥέαν” τε καὶ “Κρόνον”; ἆρα οἴει ἀπὸ τοῦ αὐτομάτου
αὐτὸν ἀμφοτέροις ῥευμάτων ὀνόματα θέσθαι; ὥσπερ αὖ
Ὅμηρος “Ὠκεανόν τε θεῶν γένεσίν” φησιν “καὶ μητέρα Τηθύν·”
οἶμαι δὲ καὶ Ἡσίοδος. λέγει δέ που καὶ Ὀρφεὺς ὅτι
Ὠκεανὸς πρῶτος καλλίρροος ἦρξε γάμοιο, ὅς ῥα κασιγνήτην
ὁμομήτορα Τηθὺν ὄπυιεν. ταῦτ’ οὖν σκόπει ὅτι καὶ
ἀλλήλοις συμφωνεῖ καὶ πρὸς τὰ τοῦ Ἡρακλείτου πάντα τείνει.
φαίνῃ τί μοι λέγειν, ὦ Σώκρατες· τὸ μέντοι τῆς Τηθύος οὐκ
ἐννοῶ ὄνομα τί βούλεται. ἀλλὰ μὴν τοῦτό γε ὀλίγου αὐτὸ
λέγει ὅτι πηγῆς ὄνομα ἐπικεκρυμμένον ἐστίν. τὸ γὰρ
διαττώμενον καὶ τὸ ἠθούμενον πηγῆς ἀπείκασμά ἐστιν· ἐκ δὲ
τούτων ἀμφοτέρων τῶν ὀνομάτων ἡ “Τηθὺς” τὸ ὄνομα
σύγκειται. τοῦτο μέν, ὦ Σώκρατες, κομψόν. τί δ’ οὐ μέλλει;
ἀλλὰ τί τὸ μετὰ τοῦτο; τὸν μὲν Δία εἴπομεν. ναί. τοὺς
ἀδελφοὺς δὴ αὐτοῦ λέγωμεν, τόν τε Ποσειδῶ καὶ τὸν Πλούτωνα
καὶ τὸ ἕτερον ὄνομα ὃ ὀνομάζουσιν αὐτόν. πάνυ γε. τὸ
μὲν τοίνυν τοῦ Ποσειδῶνός μοι φαίνεται ὠνομάσθαι [τοῦ πρώτου
ὀνομάσαντος], ὅτι αὐτὸν βαδίζοντα ἐπέσχεν ἡ τῆς θαλάττης
φύσις καὶ οὐκέτι εἴασεν προελθεῖν, ἀλλ’ ὥσπερ δεσμὸς τῶν
ποδῶν αὐτῷ ἐγένετο. τὸν οὖν ἄρχοντα τῆς δυνάμεως ταύτης
θεὸν ὠνόμασεν “Ποσειδῶνα,” ὡς “ποσίδεσμον” ὄντα· τὸ δὲ Ε
ἔγκειται ἴσως εὐπρεπείας ἕνεκα. τάχα δὲ οὐκ ἂν τοῦτο
λέγοι, ἀλλ’ ἀντὶ τοῦ σῖγμα δύο λάβδα τὸ πρῶτον ἐλέγετο,
ὡς πολλὰ εἰδότος τοῦ θεοῦ. ἴσως δὲ ἀπὸ τοῦ σείειν “ὁ
σείων” ὠνόμασται· πρόσκειται δὲ τὸ πεῖ καὶ τὸ δέλτα. τὸ δὲ
Πλούτωνος, τοῦτο μὲν κατὰ τὴν τοῦ πλούτου δόσιν, ὅτι ἐκ
τῆς γῆς κάτωθεν ἀνίεται ὁ πλοῦτος, ἐπωνομάσθη· ὁ δὲ
“Ἅιδης,” οἱ πολλοὶ μέν μοι δοκοῦσιν ὑπολαμβάνειν τὸ ἀιδὲς
προσειρῆσθαι τῷ ὀνόματι τούτῳ, καὶ φοβούμενοι τὸ ὄνομα
“Πλούτωνα” καλοῦσιν αὐτόν. σοὶ δὲ πῶς φαίνεται, ὦ Σώκρατες;
πολλαχῇ ἔμοιγε δοκοῦσιν ἅνθρωποι διημαρτηκέναι περὶ τούτου
τοῦ θεοῦ τῆς δυνάμεως καὶ φοβεῖσθαι αὐτὸν οὐκ ἄξιον <ὄν>.
ὅτι τε γάρ, ἐπειδὰν ἅπαξ τις ἡμῶν ἀποθάνῃ, ἀεὶ ἐκεῖ
ἐστιν, φοβοῦνται, καὶ ὅτι ἡ ψυχὴ γυμνὴ τοῦ σώματος παρ’
ἐκεῖνον ἀπέρχεται, καὶ τοῦτο πεφόβηνται· τὰ δ’ ἐμοὶ δοκεῖ
πάντα ἐς ταὐτόν τι συντείνειν, καὶ ἡ ἀρχὴ τοῦ θεοῦ καὶ τὸ
ὄνομα. πῶς δή; ἐγώ σοι ἐρῶ ἅ γέ μοι φαίνεται. εἰπὲ γάρ
μοι, δεσμὸς ζῴῳ ὁτῳοῦν ὥστε μένειν ὁπουοῦν, πότερος
ἰσχυρότερός ἐστιν, ἀνάγκη ἢ ἐπιθυμία; πολὺ διαφέρει, ὦ
Σώκρατες, ἡ ἐπιθυμία. οἴει οὖν τὸν Ἅιδην οὐκ ἂν πολλοὺς
ἐκφεύγειν, εἰ μὴ τῷ ἰσχυροτάτῳ δεσμῷ ἔδει τοὺς ἐκεῖσε
ἰόντας; δῆλα δή. ἐπιθυμίᾳ ἄρα τινὶ αὐτούς, ὡς ἔοικε,
δεῖ, εἴπερ τῷ μεγίστῳ δεσμῷ δεῖ, καὶ οὐκ ἀνάγκῃ.
φαίνεται. οὐκοῦν ἐπιθυμίαι αὖ πολλαί εἰσιν; ναί. τῇ
μεγίστῃ ἄρα ἐπιθυμίᾳ τῶν ἐπιθυμιῶν δεῖ αὐτούς, εἴπερ
μέλλει τῷ μεγίστῳ δεσμῷ κατέχειν. ναί. ἔστιν οὖν τις
μείζων ἐπιθυμία ἢ ὅταν τίς τῳ συνὼν οἴηται δῑ ἐκεῖνον
ἔσεσθαι ἀμείνων ἀνήρ; μὰ Δί’ οὐδ’ ὁπωστιοῦν, ὦ Σώκρατες.
διὰ ταῦτα ἄρα φῶμεν, ὦ Ἑρμόγενες, οὐδένα δεῦρο ἐθελῆσαι
ἀπελθεῖν τῶν ἐκεῖθεν, οὐδὲ αὐτὰς τὰς Σειρῆνας, ἀλλὰ
κατακεκηλῆσθαι ἐκείνας τε καὶ τοὺς ἄλλους πάντας· οὕτω
καλούς τινας, ὡς ἔοικεν, ἐπίσταται λόγους λέγειν ὁ Ἅιδης,
καὶ ἔστιν, ὥς γ’ ἐκ τοῦ λόγου τούτου, ὁ θεὸς [οὗτος]
τέλεος σοφιστής τε καὶ μέγας εὐεργέτης τῶν παρ’ αὐτῷ, ὅς
γε καὶ τοῖς ἐνθάδε τοσαῦτα ἀγαθὰ ἀνίησιν· οὕτω πολλὰ
αὐτῷ τὰ περιόντα ἐκεῖ ἐστιν, καὶ τὸν “Πλούτωνα” ἀπὸ
τούτου ἔσχε τὸ ὄνομα. καὶ τὸ αὖ μὴ ἐθέλειν συνεῖναι
τοῖς ἀνθρώποις ἔχουσι τὰ σώματα, ἀλλὰ τότε συγγίγνεσθαι,
ἐπειδὰν ἡ ψυχὴ καθαρὰ ᾖ πάντων τῶν περὶ τὸ σῶμα κακῶν
καὶ ἐπιθυμιῶν, οὐ φιλοσόφου δοκεῖ σοι εἶναι καὶ εὖ
ἐντεθυμημένου ὅτι οὕτω μὲν ἂν κατέχοι αὐτοὺς δήσας τῇ
περὶ ἀρετὴν ἐπιθυμίᾳ, ἔχοντας δὲ τὴν τοῦ σώματος πτοίησιν
καὶ μανίαν οὐδ’ ἂν ὁ Κρόνος δύναιτο ὁ πατὴρ συγκατέχειν
αὑτῷ ἐν τοῖς δεσμοῖς δήσας τοῖς αὐτοῦ λεγομένοις;
κινδυνεύεις τὶ λέγειν, ὦ Σώκρατες. καὶ τό γε ὄνομα ὁ
“Ἅιδης,” ὦ Ἑρμόγενες, πολλοῦ δεῖ ἀπὸ τοῦ ἀιδοῦς
ἐπωνομάσθαι, ἀλλὰ πολὺ μᾶλλον ἀπὸ τοῦ πάντα τὰ καλὰ
εἰδέναι, ἀπὸ τούτου ὑπὸ τοῦ νομοθέτου “Ἅιδης” ἐκλήθη.
εἶεν· τί δὲ Δήμητρά τε καὶ Ἥραν καὶ Ἀπόλλω καὶ Ἀθηνᾶν
καὶ Ἥφαιστον καὶ Ἄρη καὶ τοὺς ἄλλους θεούς, πῶς λέγομεν;
Δημήτηρ μὲν φαίνεται κατὰ τὴν δόσιν τῆς ἐδωδῆς διδοῦσα ὡς
μήτηρ “Δημήτηρ” κεκλῆσθαι, Ἥρα δὲ ἐρατή τις, ὥσπερ οὖν
καὶ λέγεται ὁ Ζεὺς αὐτῆς ἐρασθεὶς ἔχειν. ἴσως δὲ
μετεωρολογῶν ὁ νομοθέτης τὸν ἀέρα “Ἥραν” ὠνόμασεν
ἐπικρυπτόμενος, θεὶς τὴν ἀρχὴν ἐπὶ τελευτήν· γνοίης δ’ ἄν,
εἰ πολλάκις λέγοις τὸ τῆς Ἥρας ὄνομα. “Φερρέφαττα” δέ·
πολλοὶ μὲν καὶ τοῦτο φοβοῦνται τὸ ὄνομα καὶ τὸν “Ἀπόλλω,”
ὑπὸ ἀπειρίας, ὡς ἔοικεν, ὀνομάτων ὀρθότητος. καὶ γὰρ
μεταβάλλοντες σκοποῦνται τὴν “Φερσεφόνην,” καὶ δεινὸν αὐτοῖς
φαίνεται· τὸ δὲ μηνύει σοφὴν εἶναι τὴν θεόν. ἅτε γὰρ
φερομένων τῶν πραγμάτων τὸ ἐφαπτόμενον καὶ ἐπαφῶν καὶ
δυνάμενον ἐπακολουθεῖν σοφία ἂν εἴη. “Φερέπαφα” οὖν διὰ
τὴν σοφίαν καὶ τὴν ἐπαφὴν τοῦ φερομένου ἡ θεὸς ἂν ὀρθῶς
καλοῖτο, ἢ τοιοῦτόν τι—δῑ ὅπερ καὶ σύνεστιν αὐτῇ ὁ
Ἅιδης σοφὸς ὤν, διότι τοιαύτη ἐστίν—νῦν δὲ αὐτῆς
ἐκκλίνουσι τὸ ὄνομα εὐστομίαν περὶ πλείονος ποιούμενοι τῆς
ἀληθείας, ὥστε “Φερρέφατταν” αὐτὴν καλεῖν. ταὐτὸν δὲ καὶ
περὶ τὸν Ἀπόλλω, ὅπερ λέγω, πολλοὶ πεφόβηνται περὶ τὸ
ὄνομα τοῦ θεοῦ, ὥς τι δεινὸν μηνύοντος· ἢ οὐκ ᾔσθησαι;
πάνυ μὲν οὖν, καὶ ἀληθῆ λέγεις. τὸ δέ γ’ ἐστίν, ὡς ἐμοὶ
δοκεῖ, κάλλιστα κείμενον πρὸς τὴν δύναμιν τοῦ θεοῦ. πῶς δή;
ἐγὼ πειράσομαι φράσαι ὅ γέ μοι φαίνεται· οὐ γὰρ ἔστιν
ὅτι ἂν μᾶλλον ὄνομα ἥρμοσεν ἓν ὂν τέτταρσι δυνάμεσι
ταῖς τοῦ θεοῦ, ὥστε πασῶν ἐφάπτεσθαι καὶ δηλοῦν τρόπον
τινὰ μουσικήν τε καὶ μαντικὴν καὶ ἰατρικὴν καὶ τοξικήν. λέγε
δή· ἄτοπον γάρ τί μοι λέγεις τὸ ὄνομα εἶναι. εὐάρμοστον
μὲν οὖν, ἅτε μουσικοῦ ὄντος τοῦ θεοῦ. πρῶτον μὲν γὰρ ἡ
κάθαρσις καὶ οἱ καθαρμοὶ καὶ κατὰ τὴν ἰατρικὴν καὶ κατὰ
τὴν μαντικὴν καὶ αἱ τοῖς ἰατρικοῖς φαρμάκοις καὶ αἱ τοῖς
μαντικοῖς περιθειώσεις τε καὶ τὰ λουτρὰ τὰ ἐν τοῖς τοιούτοις
καὶ αἱ περιρράνσεις, πάντα ἕν τι ταῦτα δύναιτ’ ἄν, καθαρὸν
παρέχειν τὸν ἄνθρωπον καὶ κατὰ τὸ σῶμα καὶ κατὰ τὴν ψυχήν·
ἢ οὔ; πάνυ μὲν οὖν. οὐκοῦν ὁ καθαίρων θεὸς καὶ ὁ
ἀπολούων τε καὶ ἀπολύων τῶν τοιούτων κακῶν οὗτος ἂν εἴη;
πάνυ μὲν οὖν. κατὰ μὲν τοίνυν τὰς ἀπολύσεις τε καὶ
ἀπολούσεις, ὡς ἰατρὸς ὢν τῶν τοιούτων, “Ἀπολούων” ἂν
ὀρθῶς καλοῖτο· κατὰ δὲ τὴν μαντικὴν καὶ τὸ ἀληθές τε καὶ
τὸ ἁπλοῦν— ταὐτὸν γάρ ἐστιν—ὥσπερ οὖν οἱ Θετταλοὶ
καλοῦσιν αὐτόν, ὀρθότατ’ ἂν καλοῖτο· “Ἄπλουν” γάρ φασι
πάντες Θετταλοὶ τοῦτον τὸν θεόν. διὰ δὲ τὸ ἀεὶ βολῶν
ἐγκρατὴς εἶναι τοξικῇ “Ἀειβάλλων” ἐστίν. κατὰ δὲ τὴν
μουσικὴν δεῖ ὑπολαβεῖν [ὥσπερ τὸν ἀκόλουθόν τε καὶ τὴν
ἄκοιτιν] ὅτι τὸ ἄλφα σημαίνει πολλαχοῦ τὸ ὁμοῦ, καὶ
ἐνταῦθα τὴν ὁμοῦ πόλησιν καὶ περὶ τὸν οὐρανόν, οὓς δὴ
“πόλους” καλοῦσιν, καὶ [τὴν] περὶ τὴν ἐν τῇ ᾠδῇ
ἁρμονίαν, ἣ δὴ συμφωνία καλεῖται, ὅτι ταῦτα πάντα, ὥς
φασιν οἱ κομψοὶ περὶ μουσικὴν καὶ ἀστρονομίαν, ἁρμονίᾳ τινὶ
πολεῖ ἅμα πάντα· ἐπιστατεῖ δὲ οὗτος ὁ θεὸς τῇ ἁρμονίᾳ
ὁμοπολῶν αὐτὰ πάντα καὶ κατὰ θεοὺς καὶ κατ’ ἀνθρώπους·
ὥσπερ οὖν τὸν ὁμοκέλευθον καὶ ὁμόκοιτιν “ἀκόλουθον” καὶ
“ἄκοιτιν” ἐκαλέσαμεν, μεταβαλόντες ἀντὶ τοῦ “ ὁμο‐ ” “ἀ‐,”
οὕτω καὶ “Ἀπόλλωνα” ἐκαλέσαμεν ὃς ἦν “ὁμοπολῶν,” ἕτερον
λάβδα ἐμβαλόντες, ὅτι ὁμώνυμον ἐγίγνετο τῷ χαλεπῷ
ὀνόματι. ὅπερ καὶ νῦν ὑποπτεύοντές τινες διὰ τὸ μὴ ὀρθῶς
σκοπεῖσθαι τὴν δύναμιν τοῦ ὀνόματος φοβοῦνται αὐτὸ ὡς
σημαῖνον φθοράν τινα· τὸ δὲ [πολύ], ὥσπερ ἄρτι ἐλέγετο,
πασῶν ἐφαπτόμενον κεῖται τῶν τοῦ θεοῦ δυνάμεων, ἁπλοῦ, ἀεὶ
βάλλοντος, ἀπολούοντος, ὁμοπολοῦντος. τὰς δὲ “Μούσας” τε καὶ
ὅλως τὴν μουσικὴν ἀπὸ τοῦ μῶσθαι, ὡς ἔοικεν, καὶ τῆς
ζητήσεώς τε καὶ φιλοσοφίας τὸ ὄνομα τοῦτο ἐπωνόμασεν. Λητὼ
δὲ ἀπὸ τῆς πρᾳότητος τῆς θεοῦ, κατὰ τὸ ἐθελήμονα εἶναι
ὧν ἄν τις δέηται. ἴσως δὲ ὡς οἱ ξένοι καλοῦσιν— πολλοὶ
γὰρ “Ληθὼ” καλοῦσιν—ἔοικεν οὖν πρὸς τὸ μὴ τραχὺ τοῦ
ἤθους ἀλλ’ ἥμερόν τε καὶ λεῖον “Ληθὼ” κεκλῆσθαι ὑπὸ τῶν
τοῦτο καλούντων. “Ἄρτεμις” δὲ <διὰ> τὸ ἀρτεμὲς φαίνεται καὶ
τὸ κόσμιον, διὰ τὴν τῆς παρθενίας ἐπιθυμίαν· ἴσως δὲ
ἀρετῆς ἵστορα τὴν θεὸν ἐκάλεσεν ὁ καλέσας, τάχα δ’ ἂν
καὶ ὡς τὸν ἄροτον μισησάσης τὸν ἀνδρὸς ἐν γυναικί· ἢ διὰ
τούτων τι ἢ διὰ πάντα ταῦτα τὸ ὄνομα τοῦτο ὁ τιθέμενος
ἔθετο τῇ θεῷ. τί δὲ ὁ “Διόνυσός” τε καὶ ἡ “ἀφροδίτη”;
μεγάλα, ὦ παῖ Ἱππονίκου, ἐρωτᾷς. ἀλλὰ ἔστι γὰρ καὶ
σπουδαίως εἰρημένος ὁ τρόπος τῶν ὀνομάτων τούτοις τοῖς
θεοῖς καὶ παιδικῶς. τὸν μὲν οὖν σπουδαῖον ἄλλους τινὰς
ἐρώτα, τὸν δὲ παιδικὸν οὐδὲν κωλύει διελθεῖν· φιλοπαίσμονες
γὰρ καὶ οἱ θεοί. ὅ τε γὰρ Διόνυσος εἴη ἂν ὁ διδοὺς τὸν
οἶνον “Διδοίνυσος” ἐν παιδιᾷ καλούμενος, οἶνος δ’, ὅτι
οἴεσθαι νοῦν ἔχειν ποιεῖ τῶν πινόντων τοὺς πολλοὺς οὐκ
ἔχοντας, “οἰόνους” δικαιότατ’ ἂν καλούμενος. περὶ δὲ
ἀφροδίτης οὐκ ἄξιον Ἡσιόδῳ ἀντιλέγειν, ἀλλὰ συγχωρεῖν
ὅτι διὰ τὴν <ἐκ> τοῦ ἀφροῦ γένεσιν “ἀφροδίτη” ἐκλήθη.
ἀλλὰ μὴν οὐδ’ Ἀθηνᾶς Ἀθηναῖός γ’ ὤν, ὦ Σώκρατες,
ἐπιλήσῃ, οὐδ’ Ἡφαίστου τε καὶ Ἄρεως. οὐδὲ εἰκός γε. οὐ
γάρ. οὐκοῦν τὸ μὲν ἕτερον ὄνομα αὐτῆς οὐ χαλεπὸν εἰπεῖν
δῑ ὃ κεῖται. τὸ ποῖον; “Παλλάδα” που αὐτὴν καλοῦμεν. πῶς
γὰρ οὔ; τοῦτο μὲν τοίνυν ἀπὸ τῆς ἐν τοῖς ὅπλοις
ὀρχήσεως ἡγούμενοι τεθῆναι ὀρθῶς ἄν, ὡς ἐγᾦμαι,
ἡγοίμεθα· τὸ γάρ που ἢ αὑτὸν ἤ τι ἄλλο μετεωρίζειν ἢ
ἀπὸ τῆς γῆς ἢ ἐν ταῖς χερσὶν “πάλλειν” τε καὶ “πάλλεσθαι”
καὶ ὀρχεῖν καὶ ὀρχεῖσθαι καλοῦμεν. πάνυ μὲν οὖν. “Παλλάδα”
μὲν τοίνυν ταύτῃ. καὶ ὀρθῶς γε. ἀλλὰ δὴ τὸ ἕτερον πῶς
λέγεις; τὸ τῆς Ἀθηνᾶς; ναί. τοῦτο ἐμβριθέστερον, ὦ φίλε.
ἐοίκασι δὴ καὶ οἱ παλαιοὶ τὴν Ἀθηνᾶν νομίζειν ὥσπερ οἱ
νῦν περὶ Ὅμηρον δεινοί. καὶ γὰρ τούτων οἱ πολλοὶ
ἐξηγούμενοι τὸν ποιητήν φασι τὴν Ἀθηνᾶν αὐτὸν νοῦν τε καὶ
διάνοιαν πεποιηκέναι, καὶ ὁ τὰ ὀνόματα ποιῶν ἔοικε
τοιοῦτόν τι περὶ αὐτῆς διανοεῖσθαι, ἔτι δὲ μειζόνως λέγων
θεοῦ νόησιν ὡσπερεὶ λέγει ὅτι “ἁ θεονόα” ἐστὶν αὕτη, τῷ
ἄλφα ξενικῶς ἀντὶ τοῦ ἦτα χρησάμενος καὶ τὸ ἰῶτα καὶ τὸ
σῖγμα ἀφελών. ἴσως δὲ οὐδὲ ταύτῃ, ἀλλ’ ὡς τὰ θεῖα
νοούσης αὐτῆς διαφερόντως τῶν ἄλλων “Θεονόην” ἐκάλεσεν.
οὐδὲν δὲ ἀπέχει καὶ τὴν ἐν τῷ ἤθει νόησιν ὡς οὖσαν
τὴν θεὸν ταύτην “Ἠθονόην” μὲν βούλεσθαι προσειπεῖν· παραγαγὼν
δὲ ἢ αὐτὸς ἤ τινες ὕστερον ἐπὶ τὸ κάλλιον ὡς ᾤοντο,
“Ἀθηνάαν” ἐκάλεσαν. τί δὲ δὴ τὸν Ἥφαιστον, πῇ λέγεις; ἦ
τὸν γενναῖον τὸν “φάεος ἵστορα” ἐρωτᾷς; ἔοικα. οὐκοῦν
οὗτος μὲν παντὶ δῆλος “Φαῖστος” ὤν, τὸ ἦτα
προσελκυσάμενος; κινδυνεύει, ἐὰν μή πῄ σοι, ὡς ἔοικεν, ἔτι
ἄλλῃ δόξῃ. ἀλλ’ ἵνα μὴ δόξῃ, τὸν Ἄρη ἐρώτα. ἐρωτῶ.
οὐκοῦν, εἰ μὲν βούλει, κατὰ τὸ ἄρρεν τε καὶ κατὰ τὸ
ἀνδρεῖον “Ἄρης” ἂν εἴη· εἰ δ’ αὖ κατὰ τὸ σκληρόν τε καὶ
ἀμετάστροφον, ὃ δὴ “ἄρρατον” καλεῖται, καὶ ταύτῃ ἂν
πανταχῇ πολεμικῷ θεῷ πρέποι “Ἄρη” καλεῖσθαι. πάνυ μὲν
οὖν. ἐκ μὲν οὖν τῶν θεῶν πρὸς θεῶν ἀπαλλαγῶμεν, ὡς ἐγὼ
δέδοικα περὶ αὐτῶν διαλέγεσθαι· περὶ δὲ ἄλλων <ὧν> τινων
βούλει προβαλλέ μοι, “ὄφρα ἴδηαι οἷοι” Εὐθύφρονος “ἵπποι.”
ἀλλὰ ποιήσω ταῦτα, ἔτι γε ἓν ἐρόμενός σε περὶ Ἑρμοῦ,
ἐπειδή με καὶ οὔ φησιν Κρατύλος Ἑρμογένη εἶναι. πειρώμεθα
οὖν τὸν “Ἑρμῆν” σκέψασθαι τί καὶ νοεῖ τὸ ὄνομα, ἵνα καὶ
εἰδῶμεν εἰ τὶ ὅδε λέγει. ἀλλὰ μὴν τοῦτό γε ἔοικε περὶ
λόγον τι εἶναι ὁ “Ἑρμῆς,” καὶ τὸ ἑρμηνέα εἶναι καὶ τὸ
ἄγγελον καὶ τὸ κλοπικόν τε καὶ τὸ ἀπατηλὸν ἐν λόγοις καὶ
τὸ ἀγοραστικόν, περὶ λόγου δύναμίν ἐστιν πᾶσα αὕτη ἡ
πραγματεία· ὅπερ οὖν καὶ ἐν τοῖς πρόσθεν ἐλέγομεν, τὸ
“εἴρειν” λόγου χρεία ἐστί, τὸ δέ, οἷον καὶ Ὅμηρος
πολλαχοῦ λέγει, “ἐμήσατό” φησιν, τοῦτο δὲ μηχανήσασθαί
ἐστιν. ἐξ ἀμφοτέρων οὖν τούτων τὸν τὸ λέγειν τε καὶ τὸν
λόγον μησάμενον—τὸ δὲ λέγειν δή ἐστιν εἴρειν—τοῦτον τὸν
θεὸν ὡσπερεὶ ἐπιτάττει ἡμῖν ὁ νομοθέτης· “ὦ ἄνθρωποι,
ὃς τὸ εἴρειν ἐμήσατο, δικαίως ἂν καλοῖτο ὑπὸ ὑμῶν
εἰρέμης”· νῦν δὲ ἡμεῖς, ὡς οἰόμεθα, καλλωπίζοντες τὸ
ὄνομα “Ἑρμῆν” καλοῦμεν. [καὶ ἥ γε Ἶρις ἀπὸ τοῦ εἴρειν
ἔοικεν κεκλημένη, ὅτι ἄγγελος ἦν.] νὴ τὸν Δία, εὖ ἄρα
μοι δοκεῖ Κρατύλος λέγειν τὸ ἐμὲ μὴ εἶναι Ἑρμογένη·
οὔκουν εὐμήχανός γέ εἰμι λόγου. καὶ τό γε τὸν Πᾶνα τοῦ
Ἑρμοῦ εἶναι ὑὸν διφυῆ ἔχει τὸ εἰκός, ὦ ἑταῖρε. πῶς
δή; οἶσθα ὅτι ὁ λόγος τὸ πᾶν σημαίνει καὶ κυκλεῖ καὶ
πολεῖ ἀεί, καὶ ἔστι διπλοῦς, ἀληθής τε καὶ ψευδής. πάνυ
γε. οὐκοῦν τὸ μὲν ἀληθὲς αὐτοῦ λεῖον καὶ θεῖον καὶ ἄνω
οἰκοῦν ἐν τοῖς θεοῖς, τὸ δὲ ψεῦδος κάτω ἐν τοῖς πολλοῖς
τῶν ἀνθρώπων καὶ τραχὺ καὶ τραγικόν· ἐνταῦθα γὰρ πλεῖστοι
οἱ μῦθοί τε καὶ τὰ ψεύδη ἐστίν, περὶ τὸν τραγικὸν βίον.
πάνυ γε. ὀρθῶς ἄρ’ <ἂν> ὁ πᾶν μηνύων καὶ ἀεὶ πολῶν “Πὰν
αἰπόλος” εἴη, διφυὴς Ἑρμοῦ ὑός, τὰ μὲν ἄνωθεν λεῖος, τὰ
δὲ κάτωθεν τραχὺς καὶ τραγοειδής. καὶ ἔστιν ἤτοι λόγος ἢ
λόγου ἀδελφὸς ὁ Πάν, εἴπερ Ἑρμοῦ ὑός ἐστιν· ἀδελφῷ δὲ
ἐοικέναι ἀδελφὸν οὐδὲν θαυμαστόν. ἀλλ’ ὅπερ ἐγὼ ἔλεγον,
ὦ μακάριε, ἀπαλλαγῶμεν ἐκ τῶν θεῶν. τῶν γε τοιούτων, ὦ
Σώκρατες, εἰ βούλει. περὶ τῶν τοιῶνδε δὲ τί σε κωλύει
διελθεῖν, οἷον ἡλίου τε καὶ σελήνης καὶ ἄστρων καὶ γῆς
καὶ αἰθέρος καὶ ἀέρος καὶ πυρὸς καὶ ὕδατος καὶ ὡρῶν καὶ
ἐνιαυτοῦ; συχνὰ μέν μοι προστάττεις, ὅμως δέ, εἴπερ σοι
κεχαρισμένον ἔσται, ἐθέλω. καὶ μὴν χαριῇ. τί δὴ οὖν
πρῶτον βούλει; ἢ ὥσπερ εἶπες τὸν ἥλιον διέλθωμεν; πάνυ
γε. ἔοικε τοίνυν κατάδηλον γενόμενον ἂν μᾶλλον εἰ τῷ
Δωρικῷ τις ὀνόματι χρῷτο— “ἅλιον” γὰρ καλοῦσιν οἱ Δωριῆς—
“ἅλιος” οὖν εἴη μὲν ἂν κατὰ τὸ ἁλίζειν εἰς ταὐτὸν
τοὺς ἀνθρώπους ἐπειδὰν ἀνατείλῃ, εἴη δ’ ἂν καὶ τῷ περὶ
τὴν γῆν ἀεὶ εἱλεῖν ἰών, ἐοίκοι δ’ ἂν καὶ ὅτι ποικίλλει
ἰὼν τὰ γιγνόμενα ἐκ τῆς γῆς· τὸ δὲ ποικίλλειν καὶ αἰολεῖν
ταὐτόν. τί δὲ ἡ “σελήνη”; τοῦτο δὲ τὸ ὄνομα φαίνεται τὸν
Ἀναξαγόραν πιέζειν. τί δή; ἔοικε δηλοῦντι παλαιότερον ὃ
ἐκεῖνος νεωστὶ ἔλεγεν, ὅτι ἡ σελήνη ἀπὸ τοῦ ἡλίου ἔχει
τὸ φῶς. πῶς δή; τὸ μέν που “σέλας” καὶ τὸ “φῶς” ταὐτόν.
ναί. νέον δέ που καὶ ἕνον ἀεί ἐστι περὶ τὴν σελήνην τοῦτο
τὸ φῶς, εἴπερ ἀληθῆ οἱ Ἀναξαγόρειοι λέγουσιν· κύκλῳ γάρ
που ἀεὶ αὐτὴν περιιὼν νέον ἀεὶ ἐπιβάλλει, ἕνον δὲ
ὑπάρχει τὸ τοῦ προτέρου μηνός. πάνυ γε. “Σελαναίαν” δέ γε
καλοῦσιν αὐτὴν πολλοί. πάνυ γε. ὅτι δὲ σέλας νέον καὶ
ἕνον ἔχει ἀεί, “Σελαενονεοάεια” μὲν δικαιότατ’ ἂν [τῶν]
ὀνομάτων καλοῖτο, συγκεκροτημένον δὲ “Σελαναία” κέκληται.
διθυραμβῶδές γε τοῦτο τοὔνομα, ὦ Σώκρατες. ἀλλὰ τὸν μῆνα
καὶ τὰ ἄστρα πῶς λέγεις; ὁ μὲν “μεὶς” ἀπὸ τοῦ μειοῦσθαι
εἴη ἂν “μείης” ὀρθῶς κεκλημένος, τὰ δ’ “ἄστρα” ἔοικε τῆς
ἀστραπῆς ἐπωνυμίαν ἔχειν. ἡ δὲ “ἀστραπή,” ὅτι τὰ ὦπα
ἀναστρέφει, “ἀναστρωπὴ” ἂν εἴη, νῦν δὲ “ἀστραπὴ”
καλλωπισθεῖσα κέκληται. τί δὲ τὸ πῦρ καὶ τὸ ὕδωρ; τὸ “πῦρ”
ἀπορῶ· καὶ κινδυνεύει ἤτοι ἡ τοῦ Εὐθύφρονός με μοῦσα
ἐπιλελοιπέναι, ἢ τοῦτό τι παγχάλεπον εἶναι. σκέψαι οὖν
ἣν εἰσάγω μηχανὴν ἐπὶ πάντα τὰ τοιαῦτα ἃ ἂν ἀπορῶ.
τίνα δή; ἐγώ σοι ἐρῶ. ἀπόκριναι γάρ μοι· ἔχοις ἂν
εἰπεῖν πῦρ κατὰ τίνα τρόπον καλεῖται; μὰ Δί’ οὐκ ἔγωγε.
σκέψαι δὴ ὃ ἐγὼ ὑποπτεύω περὶ αὐτοῦ. ἐννοῶ γὰρ ὅτι
πολλὰ οἱ Ἕλληνες ὀνόματα ἄλλως τε καὶ οἱ ὑπὸ τοῖς
βαρβάροις οἰκοῦντες παρὰ τῶν βαρβάρων εἰλήφασιν. τί οὖν
δή; εἴ τις ζητοῖ ταῦτα κατὰ τὴν Ἑλληνικὴν φωνὴν ὡς
εἰκότως κεῖται, ἀλλὰ μὴ κατ’ ἐκείνην ἐξ ἧς τὸ ὄνομα
τυγχάνει ὄν, οἶσθα ὅτι ἀποροῖ ἄν. εἰκότως γε. ὅρα
τοίνυν καὶ τοῦτο τὸ ὄνομα τὸ “πῦρ” μή τι βαρβαρικὸν ᾖ.
τοῦτο γὰρ οὔτε ῥᾴδιον προσάψαι ἐστὶν Ἑλληνικῇ φωνῇ,
φανεροί τ’ εἰσὶν οὕτως αὐτὸ καλοῦντες Φρύγες σμικρόν τι
παρακλίνοντες· καὶ τό γε “ὕδωρ” καὶ τὰς “κύνας” καὶ ἄλλα
πολλά. ἔστι ταῦτα. οὐ τοίνυν δεῖ ταῦτα προσβιάζεσθαι, ἐπεὶ
ἔχοι γ’ ἄν τις εἰπεῖν περὶ αὐτῶν. τὸ μὲν οὖν πῦρ καὶ
τὸ ὕδωρ ταύτῃ ἀπωθοῦμαι· ὁ δὲ δὴ ἀὴρ ἆρά γε, ὦ
Ἑρμόγενες, ὅτι αἴρει τὰ ἀπὸ τῆς γῆς, “ἀὴρ” κέκληται; ἢ
ὅτι ἀεὶ ῥεῖ; ἢ ὅτι πνεῦμα ἐξ αὐτοῦ γίγνεται ῥέοντος;
οἱ γὰρ ποιηταί που τὰ πνεύματα “ἀήτας” καλοῦσιν· ἴσως οὖν
λέγει, ὥσπερ ἂν εἰ εἴποι πνευματόρρουν, “ἀητόρρουν” [ὅθεν
δὴ βούλεται αὐτὸν οὕτως εἰπεῖν, ὅτι ἐστὶν ἀήρ]. τὸν δὲ
αἰθέρα τῇδέ πῃ ὑπολαμβάνω, ὅτι ἀεὶ θεῖ περὶ τὸν ἀέρα
ῥέων “ἀειθεὴρ” δικαίως ἂν καλοῖτο. γῆ δὲ μᾶλλον σημαίνει
ὃ βούλεται ἐάν τις “γαῖαν” ὀνομάσῃ· γαῖα γὰρ γεννήτειρα
ἂν εἴη ὀρθῶς κεκλημένη, ὥς φησιν Ὅμηρος· τὸ γὰρ
“γεγάασιν” γεγεννῆσθαι λέγει. εἶεν· τί οὖν ἡμῖν ἦν τὸ
μετὰ τοῦτο; ὧραι, ὦ Σώκρατες, καὶ ἐνιαυτὸς καὶ ἔτος. αἱ
μὲν δὴ ὧραι Ἀττικιστὶ ὡς τὸ παλαιὸν ῥητέον, εἴπερ βούλει
τὸ εἰκὸς εἰδέναι· ΗΟΡΑΙ γάρ εἰσι διὰ τὸ ὁρίζειν χειμῶνάς
τε καὶ θέρη καὶ πνεύματα καὶ τοὺς καρποὺς τοὺς ἐκ τῆς γῆς·
ὁρίζουσαι δὲ δικαίως ἂν “ὅραι” καλοῖντο. ἐνιαυτὸς δὲ καὶ
ἔτος κινδυνεύει ἕν τι εἶναι. τὸ γὰρ τὰ φυόμενα καὶ τὰ
γιγνόμενα ἐν μέρει ἕκαστον προάγον εἰς φῶς καὶ αὐτὸ ἐν
αὑτῷ ἐξετάζον, τοῦτο, ὥσπερ ἐν τοῖς πρόσθεν τὸ τοῦ Διὸς
ὄνομα δίχα διῃρημένον οἱ μὲν Ζῆνα, οἱ δὲ Δία ἐκάλουν,
οὕτω καὶ ἐνταῦθα οἱ μὲν “ἐνιαυτόν,” ὅτι ἐν ἑαυτῷ, οἱ
δὲ “ἔτος,” ὅτι ἐτάζει· ὁ δὲ ὅλος λόγος ἐστὶν τὸ “ἐν
ἑαυτῷ ἐτάζον” τοῦτο προσαγορεύεσθαι ἓν ὂν δίχα, ὥστε
δύο ὀνόματα γεγονέναι, “ἐνιαυτόν” τε καὶ “ἔτος,” ἐξ ἑνὸς
λόγου. ἀλλὰ δῆτα, ὦ Σώκρατες, πολὺ ἐπιδίδως. πόρρω ἤδη
οἶμαι φαίνομαι σοφίας ἐλαύνειν. πάνυ μὲν οὖν. τάχα μᾶλλον
φήσεις. ἀλλὰ μετὰ τοῦτο τὸ εἶδος ἔγωγε ἡδέως ἂν
θεασαίμην ταῦτα τὰ καλὰ ὀνόματα τίνι ποτὲ ὀρθότητι κεῖται,
τὰ περὶ τὴν ἀρετήν, οἷον “φρόνησίς” τε καὶ “σύνεσις” καὶ
“δικαιοσύνη” καὶ τἆλλα τὰ τοιαῦτα πάντα. ἐγείρεις μέν, ὦ
ἑταῖρε, οὐ φαῦλον γένος ὀνομάτων· ὅμως δὲ ἐπειδήπερ τὴν
λεοντῆν ἐνδέδυκα, οὐκ ἀποδειλιατέον ἀλλ’ ἐπισκεπτέον, ὡς
ἔοικε, φρόνησιν καὶ σύνεσιν καὶ γνώμην καὶ ἐπιστήμην καὶ
τἆλλα δὴ ἃ φὴ|ς πάντα ταῦτα τὰ καλὰ ὀνόματα. πάνυ μὲν
οὖν οὐ δεῖ ἡμᾶς προαποστῆναι. καὶ μήν, νὴ τὸν κύνα, δοκῶ
γέ μοι οὐ κακῶς μαντεύεσθαι, ὃ καὶ νυνδὴ ἐνενόησα, ὅτι οἱ
πάνυ παλαιοὶ ἄνθρωποι οἱ τιθέμενοι τὰ ὀνόματα παντὸς
μᾶλλον, ὥσπερ καὶ τῶν νῦν οἱ πολλοὶ τῶν σοφῶν ὑπὸ τοῦ
πυκνὰ περιστρέφεσθαι ζητοῦντες ὅπῃ ἔχει τὰ ὄντα
εἰλιγγιῶσιν, κἄπειτα αὐτοῖς φαίνεται περιφέρεσθαι τὰ
πράγματα καὶ πάντως φέρεσθαι. αἰτιῶνται δὴ οὐ τὸ ἔνδον τὸ
παρὰ σφίσιν πάθος αἴτιον εἶναι ταύτης τῆς δόξης, ἀλλὰ
αὐτὰ τὰ πράγματα οὕτω πεφυκέναι, οὐδὲν αὐτῶν μόνιμον
εἶναι οὐδὲ βέβαιον, ἀλλὰ ῥεῖν καὶ φέρεσθαι καὶ μεστὰ
εἶναι πάσης φορᾶς καὶ γενέσεως ἀεί. λέγω δὴ ἐννοήσας πρὸς
πάντα τὰ νυνδὴ ὀνόματα. πῶς δὴ τοῦτο, ὦ Σώκρατες; οὐ
κατενόησας ἴσως τὰ ἄρτι λεγόμενα ὅτι παντάπασιν ὡς
φερομένοις τε καὶ ῥέουσι καὶ γιγνομένοις τοῖς πράγμασι τὰ
ὀνόματα ἐπίκειται. οὐ πάνυ ἐνεθυμήθην. καὶ μὴν πρῶτον μὲν
τοῦτο ὃ πρῶτον εἴπομεν παντάπασιν ὡς ἐπὶ τοιούτων ἐστίν.
τὸ ποῖον; ἡ “φρόνησις”· φορᾶς γάρ ἐστι καὶ ῥοῦ νόησις.
εἴη δ’ ἂν καὶ ὄνησιν ὑπολαβεῖν φορᾶς· ἀλλ’ οὖν περί γε
τὸ φέρεσθαί ἐστιν. εἰ δὲ βούλει, ἡ “γνώμη” παντάπασιν δηλοῖ
γονῆς σκέψιν καὶ νώμησιν· τὸ γὰρ “νωμᾶν” καὶ τὸ “σκοπεῖν”
ταὐτόν. εἰ δὲ βούλει, αὐτὸ ἡ “νόησις” τοῦ νέου ἐστὶν
ἕσις, τὸ δὲ νέα εἶναι τὰ ὄντα σημαίνει γιγνόμενα ἀεὶ
εἶναι· τούτου οὖν ἐφίεσθαι τὴν ψυχὴν μηνύει τὸ ὄνομα ὁ
θέμενος τὴν “νεόεσιν.” οὐ γὰρ “νόησις” τὸ ἀρχαῖον ἐκαλεῖτο,
ἀλλ’ ἀντὶ τοῦ ἦτα εἶ ἔδει λέγειν δύο, “νοέεσιν.”
“σωφροσύνη” δὲ σωτηρία οὗ νυνδὴ ἐσκέμμεθα, φρονήσεως. καὶ
μὴν ἥ γε ἐπιστήμη μηνύει ὡς φερομένοις τοῖς πράγμασιν
ἑπομένης τῆς ψυχῆς τῆς ἀξίας λόγου, καὶ οὔτε
ἀπολειπομένης οὔτε προθεούσης· διὸ δὴ ἐμβάλλοντας δεῖ τὸ
εἶ “ἑπεϊστήμην” αὐτὴν ὀνομάζειν. “σύνεσις” δ’ αὖ οὕτω
μὲν δόξειεν ἂν ὥσπερ συλλογισμὸς εἶναι, ὅταν δὲ συνιέναι
λέγῃ, ταὐτὸν παντάπασιν τῷ ἐπίστασθαι συμβαίνει λεγόμενον·
συμπορεύεσθαι γὰρ λέγει τὴν ψυχὴν τοῖς πράγμασι τὸ
“συνιέναι.” ἀλλὰ μὴν ἥ γε “σοφία” φορᾶς ἐφάπτεσθαι
σημαίνει. σκοτωδέστερον δὲ τοῦτο καὶ ξενικώτερον· ἀλλὰ δεῖ
ἐκ τῶν ποιητῶν ἀναμιμνῄσκεσθαι ὅτι πολλαχοῦ λέγουσιν περὶ
ὅτου ἂν τύχωσιν τῶν ἀρχομένων ταχὺ προϊέναι “ἐσύθη”
φασίν. Λακωνικῷ δὲ ἀνδρὶ τῶν εὐδοκίμων καὶ ὄνομα ἦν
“Σοῦς”· τὴν γὰρ ταχεῖαν ὁρμὴν οἱ Λακεδαιμόνιοι τοῦτο
καλοῦσιν. ταύτης οὖν τῆς φορᾶς ἐπαφὴν σημαίνει ἡ σοφία, ὡς
φερομένων τῶν ὄντων. καὶ μὴν τό γε “ἀγαθόν,” τοῦτο τῆς
φύσεως πάσης τῷ ἀγαστῷ βούλεται τὸ ὄνομα ἐπικεῖσθαι.
ἐπειδὴ γὰρ πορεύεται τὰ ὄντα, ἔνι μὲν ἄρ’ αὐτοῖς τάχος,
ἔνι δὲ βραδυτής. ἔστιν οὖν οὐ πᾶν τὸ ταχὺ ἀλλὰ τὶ
αὐτοῦ ἀγαστόν. τοῦ θοοῦ δὴ τῷ ἀγαστῷ αὕτη ἡ ἐπωνυμία
ἐστίν, “τἀγαθόν.”“δικαιοσύνη” δέ, ὅτι μὲν ἐπὶ τῇ τοῦ
δικαίου συνέσει τοῦτο κεῖται τὸ ὄνομα, ῥᾴδιον συμβαλεῖν·
αὐτὸ δὲ τὸ “δίκαιον” χαλεπόν. καὶ γὰρ δὴ καὶ ἔοικε μέχρι
μέν του ὁμολογεῖσθαι παρὰ πολλῶν, ἔπειτα δὲ ἀμφισβητεῖσθαι.
ὅσοι γὰρ ἡγοῦνται τὸ πᾶν εἶναι ἐν πορείᾳ, τὸ μὲν πολὺ
αὐτοῦ ὑπολαμβάνουσιν τοιοῦτόν τι εἶναι οἷον οὐδὲν ἄλλο
ἢ χωρεῖν, διὰ δὲ τούτου παντὸς εἶναί τι διεξιόν, δῑ οὗ
πάντα τὰ γιγνόμενα γίγνεσθαι· εἶναι δὲ τάχιστον τοῦτο καὶ
λεπτότατον. οὐ γὰρ ἂν δύνασθαι ἄλλως διὰ τοῦ ὄντος ἰέναι
παντός, εἰ μὴ λεπτότατόν τε ἦν ὥστε αὐτὸ μηδὲν στέγειν,
καὶ τάχιστον ὥστε χρῆσθαι ὥσπερ ἑστῶσι τοῖς ἄλλοις. ἐπεὶ
δ’ οὖν ἐπιτροπεύει τὰ ἄλλα πάντα διαϊόν, τοῦτο τὸ ὄνομα
ἐκλήθη ὀρθῶς “δίκαιον,” εὐστομίας ἕνεκα τὴν τοῦ κάππα
δύναμιν προσλαβόν. μέχρι μὲν οὖν ἐνταῦθα, ὃ νυνδὴ
ἐλέγομεν, παρὰ πολλῶν ὁμολογεῖται τοῦτο εἶναι τὸ δίκαιον·
ἐγὼ δέ, ὦ Ἑρμόγενες, ἅτε λιπαρὴς ὢν περὶ αὐτοῦ, ταῦτα
μὲν πάντα διαπέπυσμαι ἐν ἀπορρήτοις, ὅτι τοῦτό ἐστι τὸ
δίκαιον καὶ τὸ αἴτιον—δῑ ὃ γὰρ γίγνεται, τοῦτ’ ἔστι τὸ
αἴτιον—καὶ “Δία” καλεῖν ἔφη τις τοῦτο ὀρθῶς ἔχειν διὰ
ταῦτα. ἐπειδὰν δ’ ἠρέμα αὐτοὺς ἐπανερωτῶ ἀκούσας ταῦτα
μηδὲν ἧττον· “τί οὖν ποτ’ ἔστιν, ὦ ἄριστε, δίκαιον, εἰ
τοῦτο οὕτως ἔχει;” δοκῶ τε ἤδη μακρότερα τοῦ προσήκοντος
ἐρωτᾶν καὶ ὑπὲρ τὰ ἐσκαμμένα ἅλλεσθαι. ἱκανῶς γάρ μέ
φασι πεπύσθαι [ἀκηκοέναι] καὶ ἐπιχειροῦσιν, βουλόμενοι
ἀποπιμπλάναι με, ἄλλος ἄλλα ἤδη λέγειν, καὶ οὐκέτι
συμφωνοῦσιν. ὁ μὲν γὰρ τίς φησιν τοῦτο εἶναι δίκαιον, τὸν
ἥλιον· τοῦτον γὰρ μόνον διαϊόντα καὶ κάοντα ἐπιτροπεύειν
τὰ ὄντα. ἐπειδὰν οὖν τῳ λέγω αὐτὸ ἅσμενος ὡς καλόν τι
ἀκηκοώς, καταγελᾷ μου οὗτος ἀκούσας καὶ ἐρωτᾷ εἰ οὐδὲν
δίκαιον οἶμαι εἶναι ἐν τοῖς ἀνθρώποις ἐπειδὰν ὁ ἥλιος
δύῃ. λιπαροῦντος οὖν ἐμοῦ ὅτι αὖ ἐκεῖνος λέγει αὐτό,
τὸ πῦρ φησιν· τοῦτο δὲ οὐ ῥᾴδιόν ἐστιν εἰδέναι. ὁ δὲ
οὐκ αὐτὸ τὸ πῦρ φησιν, ἀλλ’ αὐτὸ τὸ θερμὸν τὸ ἐν τῷ
πυρὶ ἐνόν. ὁ δὲ τούτων μὲν πάντων καταγελᾶν φησιν, εἶναι
δὲ τὸ δίκαιον ὃ λέγει Ἀναξαγόρας, νοῦν εἶναι τοῦτο·
αὐτοκράτορα γὰρ αὐτὸν ὄντα καὶ οὐδενὶ μεμειγμένον πάντα
φησὶν αὐτὸν κοσμεῖν τὰ πράγματα διὰ πάντων ἰόντα. ἐνταῦθα
δὴ ἐγώ, ὦ φίλε, πολὺ ἐν πλείονι ἀπορίᾳ εἰμὶ ἢ πρὶν
ἐπιχειρῆσαι μανθάνειν περὶ τοῦ δικαίου ὅτι ποτ’ ἔστιν. ἀλλ’
οὖν οὗπερ ἕνεκα ἐσκοποῦμεν, τό γε ὄνομα τοῦτο φαίνεται
αὐτῷ διὰ ταῦτα κεῖσθαι. φαίνῃ μοι, ὦ Σώκρατες, ταῦτα μὲν
ἀκηκοέναι του καὶ οὐκ αὐτοσχεδιάζειν. τί δὲ τἆλλα; οὐ
πάνυ. ἄκουε δή· ἴσως γὰρ ἄν σε καὶ τὰ ἐπίλοιπα
ἐξαπατήσαιμι ὡς οὐκ ἀκηκοὼς λέγω. μετὰ γὰρ δικαιοσύνην τί
ἡμῖν λείπεται; ἀνδρείαν οἶμαι οὔπω διήλθομεν. ἀδικία μὲν
γὰρ δῆλον ὅτι ἐστὶν ὄντος ἐμπόδισμα τοῦ διαϊόντος,
ἀνδρεία δὲ σημαίνει ὡς ἐν μάχῃ ἐπονομαζομένης τῆς
ἀνδρείας—μάχην δ’ εἶναι ἐν τῷ ὄντι, εἴπερ ῥεῖ, οὐκ
ἄλλο τι ἢ τὴν ἐναντίαν ῥοήν—ἐὰν οὖν τις ἐξέλῃ τὸ
δέλτα τοῦ ὀνόματος τῆς ἀνδρείας, αὐτὸ μηνύει τὸ ἔργον τὸ
ὄνομα ἡ “ἀνρεία.” δῆλον οὖν ὅτι οὐ πάσῃ ῥοῇ ἡ
ἐναντία ῥοὴ ἀνδρεία ἐστίν, ἀλλὰ τῇ παρὰ τὸ δίκαιον
ῥεούσῃ· οὐ γὰρ ἂν ἐπῃνεῖτο ἡ ἀνδρεία. καὶ τὸ “ἄρρεν”
καὶ ὁ “ἀνὴρ” ἐπὶ παραπλησίῳ τινὶ τούτῳ ἐστί, τῇ ἄνῳ
ῥοῇ. “γυνὴ” δὲ γονή μοι φαίνεται βούλεσθαι εἶναι. τὸ δὲ
“θῆλυ” ἀπὸ τῆς θηλῆς τι φαίνεται ἐπωνομάσθαι· ἡ δὲ “θηλὴ”
ἆρά γε, ὦ Ἑρμόγενες, ὅτι τεθηλέναι ποιεῖ ὥσπερ τὰ
ἀρδόμενα; ἔοικέν γε, ὦ Σώκρατες. καὶ μὴν αὐτό γε τὸ
“θάλλειν” τὴν αὔξην μοι δοκεῖ ἀπεικάζειν τὴν τῶν νέων, ὅτι
ταχεῖα καὶ ἐξαιφνιδία γίγνεται. οἷόνπερ οὖν μεμίμηται τῷ
ὀνόματι, συναρμόσας ἀπὸ τοῦ θεῖν καὶ ἅλλεσθαι τὸ ὄνομα.
ἀλλ’ οὐ γὰρ ἐπισκοπεῖς με ὥσπερ ἐκτὸς δρόμου φερόμενον
ἐπειδὰν λείου ἐπιλάβωμαι· ἐπίλοιπα δὲ ἡμῖν ἔτι συχνὰ τῶν
δοκούντων σπουδαίων εἶναι. ἀληθῆ λέγεις. ὧν γ’ ἔστιν ἓν
καὶ “τέχνην” ἰδεῖν ὅτι ποτὲ βούλεται εἶναι. πάνυ μὲν
οὖν. οὐκοῦν τοῦτό γε ἕξιν νοῦ σημαίνει, τὸ μὲν ταῦ
ἀφελόντι, ἐμβαλόντι δὲ οὖ μεταξὺ τοῦ χεῖ καὶ τοῦ νῦ καὶ
<τοῦ νῦ καὶ> τοῦ ἦτα; καὶ μάλα γε γλίσχρως, ὦ Σώκρατες.
ὦ μακάριε, οὐκ οἶσθ’ ὅτι τὰ πρῶτα ὀνόματα τεθέντα
κατακέχωσται ἤδη ὑπὸ τῶν βουλομένων τραγῳδεῖν αὐτά,
περιτιθέντων γράμματα καὶ ἐξαιρούντων εὐστομίας ἕνεκα καὶ
πανταχῇ στρεφόντων, καὶ ὑπὸ καλλωπισμοῦ καὶ ὑπὸ χρόνου.
ἐπεὶ ἐν τῷ “κατόπτρῳ” οὐ δοκεῖ [σοι] ἄτοπον εἶναι τὸ
ἐμβεβλῆσθαι τὸ ῥῶ; ἀλλὰ τοιαῦτα οἶμαι ποιοῦσιν οἱ τῆς
μὲν ἀληθείας οὐδὲν φροντίζοντες, τὸ δὲ στόμα πλάττοντες,
ὥστ’ ἐπεμβάλλοντες πολλὰ ἐπὶ τὰ πρῶτα ὀνόματα τελευτῶντες
ποιοῦσιν μηδ’ ἂν ἕνα ἀνθρώπων συνεῖναι ὅτι ποτὲ βούλεται
τὸ ὄνομα· ὥσπερ καὶ τὴν Σφίγγα ἀντὶ “φικὸς” “σφίγγα”
καλοῦσιν, καὶ ἄλλα πολλά. ταῦτα μὲν ἔστιν οὕτως, ὦ
Σώκρατες. εἰ δ’ αὖ τις ἐάσει καὶ ἐντιθέναι καὶ ἐξαιρεῖν
ἅττ’ ἂν βούληταί τις εἰς τὰ ὀνόματα, πολλὴ εὐπορία
ἔσται καὶ πᾶν ἂν παντί τις ὄνομα πράγματι προσαρμόσειεν.
ἀληθῆ λέγεις. ἀληθῆ μέντοι. ἀλλὰ τὸ μέτριον οἶμαι δεῖ
φυλάττειν καὶ τὸ εἰκὸς σὲ τὸν σοφὸν ἐπιστάτην. βουλοίμην
ἄν. καὶ ἐγώ σοι συμβούλομαι, ὦ Ἑρμόγενες. ἀλλὰ μὴ λίαν,
ὦ δαιμόνιε, ἀκριβολογοῦ, “μή μ’ ἀπογυιώσῃς μένεος.”
ἔρχομαι γὰρ ἐπὶ τὴν κορυφὴν ὧν εἴρηκα, ἐπειδὰν μετὰ
τέχνην μηχανὴν ἐπισκεψώμεθα. “μηχανὴ” γάρ μοι δοκεῖ τοῦ
ἄνειν ἐπὶ πολὺ σημεῖον εἶναι· τὸ γὰρ “μῆκός” πως τὸ πολὺ
σημαίνει· ἐξ ἀμφοῖν οὖν τούτοιν σύγκειται, “μήκους” τε καὶ
τοῦ “ἄνειν,” τὸ ὄνομα ἡ “μηχανή.” ἀλλ’, ὅπερ νυνδὴ
εἶπον, ἐπὶ τὴν κορυφὴν δεῖ τῶν εἰρημένων ἐλθεῖν· “ἀρετὴ”
γὰρ καὶ “κακία” ὅτι βούλεται τὰ ὀνόματα ζητητέα. τὸ μὲν
οὖν ἕτερον οὔπω καθορῶ, τὸ δ’ ἕτερον δοκεῖ μοι κατάδηλον
εἶναι. συμφωνεῖ γὰρ τοῖς ἔμπροσθεν πᾶσιν. ἅτε γὰρ ἰόντων
τῶν πραγμάτων, πᾶν τὸ κακῶς ἰὸν “κακία” ἂν εἴη· τοῦτο δὲ
ὅταν ἐν ψυχῇ ᾖ, τὸ κακῶς ἰέναι ἐπὶ τὰ πράγματα,
μάλιστα τὴν τοῦ ὅλου ἐπωνυμίαν ἔχει τῆς κακίας. τὸ δὲ
κακῶς ἰέναι ὅτι ποτ’ ἔστιν, δοκεῖ μοι δηλοῦν καὶ ἐν τῇ
“δειλίᾳ,” ὃ οὔπω διήλθομεν ἀλλ’ ὑπερέβημεν, δέον αὐτὸ
μετὰ τὴν ἀνδρείαν σκέψασθαι· δοκοῦμεν δέ μοι καὶ ἄλλα πολλὰ
ὑπερβεβηκέναι. ἡ δ’ οὖν δειλία τῆς ψυχῆς σημαίνει δεσμὸν
εἶναι ἰσχυρόν· τὸ γὰρ “λίαν” ἰσχύς τίς ἐστιν. δεσμὸς οὖν
ὁ λίαν καὶ ὁ μέγιστος τῆς ψυχῆς ἡ δειλία ἂν εἴη· ὥσπερ
γε καὶ ἡ ἀπορία κακόν, καὶ πᾶν, ὡς ἔοικεν, ὅτι ἂν
ἐμποδὼν ᾖ τῷ ἰέναι καὶ πορεύεσθαι. τοῦτ’ οὖν φαίνεται
τὸ κακῶς ἰέναι δηλοῦν, τὸ ἰσχομένως τε καὶ ἐμποδιζομένως
πορεύεσθαι, ὃ δὴ ψυχὴ ὅταν ἔχῃ, κακίᾳ μεστὴ γίγνεται.
εἰ δ’ ἐπὶ τοιούτοις ἡ “κακία” ἐστὶν τοὔνομα, τοὐναντίον
τούτου ἡ “ἀρετὴ” ἂν εἴη, σημαῖνον πρῶτον μὲν εὐπορίαν,
ἔπειτα δὲ λελυμένην τὴν ῥοὴν τῆς ἀγαθῆς ψυχῆς εἶναι
ἀεί, ὥστε τὸ ἀσχέτως καὶ τὸ ἀκωλύτως ἀεὶ ῥέον
ἐπωνυμίαν εἴληφεν, ὡς ἔοικε, τοῦτο τοὔνομα, <ὃ> ὀρθῶς
μὲν ἔχει “ἀειρείτην” καλεῖν, [ἴσως δὲ αἱρετὴν λέγει, ὡς
οὔσης ταύτης τῆς ἕξεως αἱρετωτάτης,] συγκεκρότηται δὲ καὶ
καλεῖται “ἀρετή.” καὶ ἴσως με αὖ φήσεις πλάττειν· ἐγὼ δέ
φημι, εἴπερ ὃ ἔμπροσθεν εἶπον ὀρθῶς ἔχει, ἡ “κακία,”
καὶ τοῦτο τὸ ὄνομα τὴν “ἀρετὴν” ὀρθῶς ἔχειν. τὸ δὲ δὴ
“κακόν,” δῑ οὗ πολλὰ τῶν ἔμπροσθεν εἴρηκας, τί ἂν νοοῖ
τοὔνομα; ἄτοπόν τι νὴ Δία ἔμοιγε δοκεῖ καὶ χαλεπὸν
συμβαλεῖν. ἐπάγω οὖν καὶ τούτῳ ἐκείνην τὴν μηχανήν. ποίαν
ταύτην; τὴν τοῦ βαρβαρικόν τι καὶ τοῦτο φάναι εἶναι. καὶ
ἔοικάς γε ὀρθῶς λέγοντι. ἀλλ’ εἰ δοκεῖ, ταῦτα μὲν ἐῶμεν,
τὸ δὲ “καλὸν” καὶ [τὸ] “αἰσχρὸν” πειρώμεθα ἰδεῖν πῇ
εὐλόγως ἔχει. τὸ μὲν τοίνυν “αἰσχρὸν” καὶ δὴ κατάδηλόν
μοι φαίνεται ὃ νοεῖ· καὶ τοῦτο γὰρ τοῖς ἔμπροσθεν
ὁμολογεῖται. τὸ γὰρ ἐμποδίζον καὶ ἴσχον τῆς ῥοῆς τὰ
ὄντα λοιδορεῖν μοι φαίνεται διὰ παντὸς ὁ τὰ ὀνόματα τιθείς,
καὶ νῦν τῷ ἀεὶ ἴσχοντι τὸν ῥοῦν τοῦτο τὸ ὄνομα ἔθετο
<τὸ> “ἀεισχοροῦν”· νῦν δὲ συγκροτήσαντες “αἰσχρὸν” καλοῦσιν.
τί δὲ τὸ “καλόν”; τοῦτο χαλεπώτερον κατανοῆσαι. καίτοι λέγει
γε αὐτό· ἁρμονίᾳ μόνον καὶ μήκει τοῦ οὖ παρῆκται. πῶς
δή; τῆς διανοίας τις ἔοικεν ἐπωνυμία εἶναι τοῦτο τὸ
ὄνομα. πῶς λέγεις; φέρε, τί οἴει σὺ εἶναι τὸ αἴτιον
κληθῆναι ἑκάστῳ τῶν ὄντων; ἆρ’ οὐκ ἐκεῖνο τὸ τὰ
ὀνόματα θέμενον; πάντως που. οὐκοῦν διάνοια ἂν εἴη τοῦτο
ἤτοι θεῶν ἢ ἀνθρώπων ἢ ἀμφότερα; ναί. οὐκοῦν τὸ
καλέσαν τὰ πράγματα καὶ τὸ καλοῦν ταὐτόν ἐστιν τοῦτο,
διάνοια; φαίνεται. οὐκοῦν καὶ ὅσα μὲν ἂν νοῦς τε καὶ
διάνοια ἐργάσηται, ταῦτά ἐστι τὰ ἐπαινετά, ἃ δὲ μή,
ψεκτά; πάνυ γε. τὸ οὖν ἰατρικὸν ἰατρικὰ ἐργάζεται καὶ τὸ
τεκτονικὸν τεκτονικά; ἢ πῶς λέγεις; οὕτως ἔγωγε. καὶ τὸ
καλοῦν ἄρα καλά; δεῖ γέ τοι. ἔστι δέ γε τοῦτο, ὥς φαμεν,
διάνοια; πάνυ γε. ὀρθῶς ἄρα φρονήσεως αὕτη ἡ ἐπωνυμία
ἐστὶν τὸ “καλὸν” τῆς τὰ τοιαῦτα ἀπεργαζομένης, ἃ δὴ καλὰ
φάσκοντες εἶναι ἀσπαζόμεθα. φαίνεται. τί οὖν ἔτι ἡμῖν
λοιπὸν τῶν τοιούτων; ταῦτα τὰ περὶ τὸ ἀγαθόν τε καὶ καλόν,
συμφέροντά τε καὶ λυσιτελοῦντα καὶ ὠφέλιμα καὶ κερδαλέα καὶ
τἀναντία τούτων. οὐκοῦν τὸ μὲν “συμφέρον” ἤδη που κἂν σὺ
εὕροις ἐκ τῶν πρότερον ἐπισκοπῶν· τῆς γὰρ ἐπιστήμης
ἀδελφόν τι φαίνεται. οὐδὲν γὰρ ἄλλο δηλοῖ ἢ τὴν ἅμα
φορὰν τῆς ψυχῆς μετὰ τῶν πραγμάτων, καὶ τὰ ὑπὸ τοῦ
τοιούτου πραττόμενα “συμφέροντά” τε καὶ “σύμφορα” κεκλῆσθαι
ἀπὸ τοῦ συμπεριφέρεσθαι ἔοικε, τὸ δέ γε “κερδαλέον” ἀπὸ
τοῦ κέρδους. “κέρδος” δὲ νῦ ἀντὶ τοῦ δέλτα ἀποδιδόντι ἐς
τὸ ὄνομα δηλοῖ ὃ βούλεται· τὸ γὰρ ἀγαθὸν κατ’ ἄλλον
τρόπον ὀνομάζει. ὅτι γὰρ κεράννυται ἐς πάντα διεξιόν,
ταύτην αὐτοῦ τὴν δύναμιν ἐπονομάζων ἔθετο τοὔνομα· δέλτα
<δ’> ἐνθεὶς ἀντὶ τοῦ νῦ “κέρδος” ἐφθέγξατο. “Λυσιτελοῦν” δὲ
τί δή; ἔοικεν, ὦ Ἑρμόγενες, οὐχὶ καθάπερ οἱ κάπηλοι
αὐτῷ χρῶνται, ἐὰν τὸ ἀνάλωμα ἀπολύῃ, οὐ ταύτῃ λέγειν
μοι δοκεῖ τὸ “λυσιτελοῦν,” ἀλλ’ ὅτι τάχιστον ὂν τοῦ ὄντος
ἵστασθαι οὐκ ἐᾷ τὰ πράγματα, οὐδὲ τέλος λαβοῦσαν τὴν
φορὰν τοῦ φέρεσθαι στῆναί τε καὶ παύσασθαι, ἀλλ’ ἀεὶ λύει
αὐτῆς ἄν τι ἐπιχειρῇ τέλος ἐγγίγνεσθαι, καὶ παρέχει
ἄπαυστον καὶ ἀθάνατον αὐτήν, ταύτῃ μοι δοκεῖ ἐπιφημίσαι
τὸ ἀγαθὸν λυσιτελοῦν· τὸ γὰρ τῆς φορᾶς λύον τὸ τέλος
“λυσιτελοῦν” καλέσαι. “ὠφέλιμον” δὲ ξενικὸν τοὔνομα, ᾧ καὶ
Ὅμηρος πολλαχοῦ κέχρηται, τῷ “ὀφέλλειν”· ἔστι δὲ τοῦτο
τοῦ αὔξειν καὶ †ποιεῖν ἐπωνυμία. τὰ δὲ δὴ τούτων ἐναντία
πῶς ἔχει ἡμῖν; ὅσα μὲν ἀπόφησιν αὐτῶν, ὥς γέ μοι
δοκεῖ, οὐδὲν δεῖ ταῦτα διεξιέναι. ποῖα ταῦτα; “ἀσύμφορον”
καὶ “ἀνωφελὲς” καὶ “ἀλυσιτελὲς” καὶ “ἀκερδές.” ἀληθῆ
λέγεις. ἀλλὰ “βλαβερόν” γε καὶ “ζημιῶδες.” ναί. καὶ τὸ μέν
γε “βλαβερὸν” τὸ βλάπτον τὸν ῥοῦν εἶναι λέγει· τὸ δὲ
“βλάπτον” αὖ σημαίνει βουλόμενον ἅπτειν· τὸ δὲ “ἅπτειν”
καὶ δεῖν ταὐτόν ἐστι, τοῦτο δὲ πανταχοῦ ψέγει. τὸ
βουλόμενον οὖν ἅπτειν ῥοῦν ὀρθότατα μὲν ἂν εἴη
“βουλαπτεροῦν,” καλλωπισθὲν δὲ καλεῖσθαί μοι φαίνεται
“βλαβερόν.” ποικίλα γέ σοι, ὦ Σώκρατες, ἐκβαίνει τὰ
ὀνόματα. καὶ γὰρ νῦν μοι ἔδοξας ὥσπερ τοῦ τῆς Ἀθηνάας
νόμου προαύλιον στομαυλῆσαι, τοῦτο τὸ ὄνομα προειπὼν τὸ
“βουλαπτεροῦν.” οὐκ ἐγώ, ὦ Ἑρμόγενες, αἴτιος, ἀλλ’ οἱ
θέμενοι τὸ ὄνομα. ἀληθῆ λέγεις· ἀλλὰ δὴ τὸ “ζημιῶδες” τί
ἂν εἴη; τί δ’ ἂν εἴη ποτὲ “ζημιῶδες”; θέασαι, ὦ
Ἑρμόγενες, ὡς ἐγὼ ἀληθῆ λέγω λέγων ὅτι προστιθέντες
γράμματα καὶ ἐξαιροῦντες σφόδρα ἀλλοιοῦσι τὰς τῶν ὀνομάτων
διανοίας, οὕτως ὥστε σμικρὰ πάνυ παραστρέφοντες ἐνίοτε
τἀναντία ποιεῖν σημαίνειν. οἷον καὶ ἐν τῷ “δέοντι”·
ἐνενόησα γὰρ αὐτὸ καὶ ἀνεμνήσθην ἄρτι ἀπὸ τοῦδε ὃ
ἔμελλόν σοι ἐρεῖν ὅτι ἡ μὲν νέα φωνὴ ἡμῖν ἡ καλὴ
αὑτηὶ καὶ τοὐναντίον περιέτρεψε μηνύειν τὸ “δέον” καὶ τὸ
“ζημιῶδες,” ἀφανίζουσα ὅτι νοεῖ, ἡ δὲ παλαιὰ ἀμφότερον
δηλοῖ ὃ βούλεται τοὔνομα. πῶς λέγεις; ἐγώ σοι ἐρῶ. οἶσθα
ὅτι οἱ παλαιοὶ οἱ ἡμέτεροι τῷ ἰῶτα καὶ τῷ δέλτα εὖ
μάλα ἐχρῶντο, καὶ οὐχ ἥκιστα αἱ γυναῖκες, αἵπερ μάλιστα
τὴν ἀρχαίαν φωνὴν σῴζουσι. νῦν δὲ ἀντὶ μὲν τοῦ ἰῶτα ἢ
εἶ ἢ ἦτα μεταστρέφουσιν, ἀντὶ δὲ τοῦ δέλτα ζῆτα, ὡς δὴ
μεγαλοπρεπέστερα ὄντα. πῶς δή; οἷον οἱ μὲν ἀρχαιότατοι
“ἱμέραν” τὴν ἡμέραν ἐκάλουν, οἱ δὲ “ἑμέραν,” οἱ δὲ νῦν
“ἡμέραν.” ἔστι ταῦτα. οἶσθα οὖν ὅτι μόνον τούτων δηλοῖ
τὸ ἀρχαῖον ὄνομα τὴν διάνοιαν τοῦ θεμένου; ὅτι γὰρ
ἁσμένοις τοῖς ἀνθρώποις καὶ ἱμείρουσιν ἐκ τοῦ σκότους τὸ
φῶς ἐγίγνετο, ταύτῃ ὠνόμασαν “ἱμέραν.” φαίνεται. νῦν δέ γε
τετραγῳδημένον οὐδ’ ἂν κατανοήσαις ὅτι βούλεται ἡ “ἡμέρα.”
καίτοι τινὲς οἴονται, ὡς δὴ ἡ ἡμέρα ἥμερα ποιεῖ, διὰ
ταῦτα ὠνομάσθαι αὐτὴν οὕτως. δοκεῖ μοι. καὶ τό γε “ζυγὸν”
οἶσθα ὅτι “δυογὸν” οἱ παλαιοὶ ἐκάλουν. πάνυ γε. καὶ τὸ
μέν γε “ζυγὸν” οὐδὲν δηλοῖ, τὸ δὲ τοῖν δυοῖν ἕνεκα τῆς
δέσεως ἐς τὴν ἀγωγὴν ἐπωνόμασται “δυογὸν” δικαίως· νῦν δὲ
“ζυγόν.” καὶ ἄλλα πάμπολλα οὕτως ἔχει. φαίνεται. κατὰ
ταὐτὰ τοίνυν πρῶτον μὲν τὸ “δέον” οὕτω λεγόμενον
τοὐναντίον σημαίνει πᾶσι τοῖς περὶ τὸ ἀγαθὸν ὀνόμασιν·
ἀγαθοῦ γὰρ ἰδέα οὖσα τὸ δέον φαίνεται δεσμὸς εἶναι καὶ
κώλυμα φορᾶς, ὥσπερ ἀδελφὸν ὂν τοῦ βλαβεροῦ. καὶ μάλα, ὦ
Σώκρατες, οὕτω φαίνεται. ἀλλ’ οὐκ ἐὰν τῷ ἀρχαίῳ ὀνόματι
χρῇ, ὃ πολὺ μᾶλλον εἰκός ἐστιν ὀρθῶς κεῖσθαι ἢ τὸ νῦν,
ἀλλ’ ὁμολογήσει τοῖς πρόσθεν ἀγαθοῖς, ἐὰν ἀντὶ τοῦ εἶ
τὸ ἰῶτα ἀποδιδῷς, ὥσπερ τὸ παλαιόν· διϊὸν γὰρ αὖ
σημαίνει, ἀλλ’ οὐ δέον, τἀγαθόν, ὅπερ δὴ ἐπαινεῖ. καὶ
οὕτω οὐκ ἐναντιοῦται αὐτὸς αὑτῷ ὁ τὰ ὀνόματα τιθέμενος,
ἀλλὰ “δέον” καὶ “ὠφέλιμον” καὶ “λυσιτελοῦν” καὶ “κερδαλέον”
καὶ “ἀγαθὸν” καὶ “συμφέρον” καὶ “εὔπορον” τὸ αὐτὸ
φαίνεται, ἑτέροις ὀνόμασι σημαῖνον τὸ διακοσμοῦν καὶ ἰὸν
πανταχοῦ ἐγκεκωμιασμένον, τὸ δὲ ἴσχον καὶ δοῦν ψεγόμενον.
καὶ δὴ καὶ τὸ “ζημιῶδες,” ἐὰν κατὰ τὴν ἀρχαίαν φωνὴν
ἀποδῷς ἀντὶ τοῦ ζῆτα δέλτα, φανεῖταί σοι κεῖσθαι τὸ
ὄνομα ἐπὶ τῷ δοῦντι τὸ ἰόν, ἐπονομασθὲν “δημιῶδες.” τί
δὲ δὴ “ἡδονὴ” καὶ “λύπη” καὶ “ἐπιθυμία” καὶ τὰ τοιαῦτα,
ὦ Σώκρατες; οὐ πάνυ χαλεπά μοι φαίνεται, ὦ Ἑρμόγενες. ἥ
τε γὰρ “ἡδονή,” ἡ πρὸς τὴν ὄνησιν ἔοικε τείνουσα πρᾶξις
τοῦτο ἔχειν τὸ ὄνομα—τὸ δέλτα δὲ ἔγκειται, ὥστε “ἡδονὴ”
ἀντὶ “ἡονῆς” καλεῖται—ἥ τε “λύπη” ἀπὸ τῆς διαλύσεως τοῦ
σώματος ἔοικεν ἐπωνομάσθαι ἣν ἐν τούτῳ τῷ πάθει ἴσχει
τὸ σῶμα. καὶ ἥ γε “ἀνία” τὸ ἐμποδίζον τοῦ ἰέναι. ἡ δὲ
“ἀλγηδὼν” ξενικόν τι φαίνεταί μοι ἀπὸ τοῦ ἀλγεινοῦ
ὠνομασμένον. “ὀδύνη” δὲ ἀπὸ τῆς ἐνδύσεως τῆς λύπης
κεκλημένῃ ἔοικεν. “ἀχθηδὼν” δὲ καὶ παντὶ δῆλον
ἀπεικασμένον τὸ ὄνομα τῷ τῆς φορᾶς βάρει. “χαρὰ” δὲ τῇ
διαχύσει καὶ εὐπορίᾳ τῆς ῥοῆς τῆς ψυχῆς ἔοικε κεκλημένῃ.
“τέρψις” δὲ ἀπὸ τοῦ τερπνοῦ· τὸ δὲ “τερπνὸν” ἀπὸ τῆς διὰ
τῆς ψυχῆς ἕρψεως πνοῇ ἀπεικασθὲν κέκληται, ἐν δίκῃ μὲν
ἂν “ἕρπνουν” καλούμενον, ὑπὸ χρόνου δὲ “τερπνὸν”
παρηγμένον. “εὐφροσύνη” δὲ οὐδὲν προσδεῖται τοῦ διότι
ῥηθῆναι· παντὶ γὰρ δῆλον ὅτι ἀπὸ τοῦ εὖ τοῖς πράγμασι
τὴν ψυχὴν συμφέρεσθαι τοῦτο ἔλαβε τὸ ὄνομα, “εὐφεροσύνην”
τό γε δίκαιον· ὅμως δὲ αὐτὸ καλοῦμεν “εὐφροσύνην.” οὐδ’
“ἐπιθυμία” χαλεπόν· τῇ γὰρ ἐπὶ τὸν θυμὸν ἰούσῃ δυνάμει
δῆλον ὅτι τοῦτο ἐκλήθη τὸ ὄνομα. “θυμὸς” δὲ ἀπὸ τῆς
θύσεως καὶ ζέσεως τῆς ψυχῆς ἔχοι ἂν τοῦτο τὸ ὄνομα.
ἀλλὰ μὴν “ἵμερός” γε τῷ μάλιστα ἕλκοντι τὴν ψυχὴν ῥῷ
ἐπωνομάσθη· ὅτι γὰρ ἱέμενος ῥεῖ καὶ ἐφιέμενος τῶν
πραγμάτων, καὶ οὕτω δὴ ἐπισπᾷ σφόδρα τὴν ψυχὴν διὰ τὴν
ἕσιν τῆς ῥοῆς, ἀπὸ ταύτης οὖν πάσης τῆς δυνάμεως
“ἵμερος” ἐκλήθη. καὶ μὴν “πόθος” αὖ καλεῖται σημαίνων οὐ
τοῦ παρόντος εἶναι [ἱμέρου τε καὶ ῥεύματος] ἀλλὰ τοῦ
ἄλλοθί που ὄντος καὶ ἀπόντος, ὅθεν “πόθος” ἐπωνόμασται
ὃς τότε, ὅταν παρῇ οὗ τις ἐφίετο, “ἵμερος” ἐκαλεῖτο·
ἀπογενομένου δὲ ὁ αὐτὸς οὗτος “πόθος” ἐκλήθη. “ἔρως” δέ,
ὅτι εἰσρεῖ ἔξωθεν καὶ οὐκ οἰκεία ἐστὶν ἡ ῥοὴ αὕτη
τῷ ἔχοντι ἀλλ’ ἐπείσακτος διὰ τῶν ὀμμάτων, διὰ ταῦτα
ἀπὸ τοῦ ἐσρεῖν “ἔσρος” τό γε παλαιὸν ἐκαλεῖτο— τῷ γὰρ
οὖ ἀντὶ τοῦ ὦ ἐχρώμεθα—νῦν δ’ “ἔρως” κέκληται διὰ τὴν
τοῦ ὦ ἀντὶ τοῦ οὖ μεταλλαγήν. ἀλλὰ τί ἔτι σὺ λέγεις
ὅτι σκοπῶμεν; “δόξα” καὶ τὰ τοιαῦτα πῇ σοι φαίνεται; “δόξα”
δὴ ἤτοι τῇ διώξει ἐπωνόμασται, ἣν ἡ ψυχὴ διώκουσα τὸ
εἰδέναι ὅπῃ ἔχει τὰ πράγματα πορεύεται, ἢ τῇ ἀπὸ τοῦ
τόξου βολῇ. ἔοικε δὲ τούτῳ μᾶλλον. ἡ γοῦν “οἴησις”
τούτῳ συμφωνεῖ. “οἶσιν” γὰρ τῆς ψυχῆς ἐπὶ πᾶν πρᾶγμα,
οἷόν ἐστιν ἕκαστον τῶν ὄντων, δηλούσῃ προσέοικεν, ὥσπερ
γε καὶ ἡ “βουλή” πως τὴν βολήν, καὶ τὸ “βούλεσθαι” τὸ
ἐφίεσθαι σημαίνει καὶ <τὸ> “βουλεύεσθαι”· πάντα ταῦτα δόξῃ
ἑπόμεν’ ἄττα φαίνεται τῆς βολῆς ἀπεικάσματα, ὥσπερ αὖ
καὶ τοὐναντίον ἡ “ἀβουλία” ἀτυχία δοκεῖ εἶναι, ὡς οὐ
βαλόντος οὐδὲ τυχόντος οὗ τ’ ἔβαλλε καὶ ὃ ἐβούλετο καὶ
περὶ οὗ ἐβουλεύετο καὶ οὗ ἐφίετο. ταῦτα ἤδη μοι δοκεῖς,
ὦ Σώκρατες, πυκνότερα ἐπάγειν. τέλος γὰρ ἤδη θέω.
“ἀνάγκην” δ’ οὖν ἔτι βούλομαι διαπερᾶναι, ὅτι τούτοις
ἑξῆς ἐστι, καὶ τὸ “ἑκούσιον.” τὸ μὲν οὖν “ἑκούσιον,” τὸ
εἶκον καὶ μὴ ἀντιτυποῦν ἀλλ’, ὥσπερ λέγω, εἶκον τῷ
ἰόντι δεδηλωμένον ἂν εἴη τούτῳ τῷ ὀνόματι, τῷ κατὰ
τὴν βούλησιν γιγνομένῳ· τὸ δὲ “ἀναγκαῖον” καὶ ἀντίτυπον,
παρὰ τὴν βούλησιν ὄν, τὸ περὶ τὴν ἁμαρτίαν ἂν εἴη καὶ
ἀμαθίαν, ἀπείκασται δὲ τῇ κατὰ τὰ ἄγκη πορείᾳ, ὅτι
δύσπορα καὶ τραχέα καὶ λάσια ὄντα ἴσχει τοῦ ἰέναι.
ἐντεῦθεν οὖν ἴσως ἐκλήθη “ἀναγκαῖον,” τῇ διὰ τοῦ
ἄγκους ἀπεικασθὲν πορείᾳ. ἕως δὲ πάρεστιν ἡ ῥώμη, μὴ
ἀνιῶμεν αὐτήν· ἀλλὰ καὶ σὺ μὴ ἀνίει, ἀλλὰ ἐρώτα.
ἐρωτῶ δὴ τὰ μέγιστα καὶ τὰ κάλλιστα, τήν τε “ἀλήθειαν” καὶ
τὸ “ψεῦδος” καὶ τὸ “ὂν” καὶ αὐτὸ τοῦτο περὶ ὧν νῦν ὁ
λόγος ἡμῖν ἐστιν, “ὄνομα,” δῑ ὅτι τὸ ὄνομα ἔχει.
μαίεσθαι οὖν καλεῖς τι; ἔγωγε, τό γε ζητεῖν. ἔοικε τοίνυν
ἐκ λόγου ὀνόματι συγκεκροτημένῳ, λέγοντος ὅτι τοῦτ’ ἔστιν
ὄν, οὗ τυγχάνει ζήτημα <ὄν>, [τὸ] “ὄνομα.” μᾶλλον δὲ ἂν
αὐτὸ γνοίης ἐν ᾧ λέγομεν τὸ “ὀνομαστόν”· ἐνταῦθα γὰρ
σαφῶς λέγει τοῦτο εἶναι ὂν οὗ μάσμα ἐστίν. ἡ δ’
“ἀλήθεια,” καὶ τοῦτο τοῖς ἄλλοις ἔοικε [συγκεκροτῆσθαι]· ἡ
γὰρ θεία τοῦ ὄντος φορὰ ἔοικε προσειρῆσθαι τούτῳ τῷ
ῥήματι, τῇ “ἀληθείᾳ,” ὡς θεία οὖσα ἄλη. τὸ <δὲ>
“ψεῦδος” τοὐναντίον τῇ φορᾷ· πάλιν γὰρ αὖ λοιδορούμενον
ἥκει τὸ ἰσχόμενον καὶ τὸ ἀναγκαζόμενον ἡσυχάζειν,
ἀπείκασται δὲ τοῖς καθεύδουσι· τὸ ψεῖ δὲ προσγενόμενον
ἐπικρύπτει τὴν βούλησιν τοῦ ὀνόματος. τὸ δὲ “ὂν” καὶ ἡ
“οὐσία” ὁμολογεῖ τῷ ἀληθεῖ, τὸ ἰῶτα ἀπολαβόν· ἰὸν γὰρ
σημαίνει, καὶ τὸ “οὐκ ὂν” αὖ, ὥς τινες καὶ ὀνομάζουσιν
αὐτό, “οὐκ ἰόν.” ταῦτα μέν μοι δοκεῖς, ὦ Σώκρατες,
ἀνδρείως πάνυ διακεκροτηκέναι· εἰ δέ τίς σε ἔροιτο τοῦτο τὸ
“ἰὸν” καὶ τὸ “ῥέον” καὶ τὸ “δοῦν,” τίνα ἔχει ὀρθότητα
ταῦτα τὰ ὀνόματα— “τί ἂν αὐτῷ ἀποκριναίμεθα;” λέγεις; ἦ
γάρ; πάνυ μὲν οὖν. ἓν μὲν τοίνυν ἄρτι που ἐπορισάμεθα
ὥστε δοκεῖν τὶ λέγειν ἀποκρινόμενοι. τὸ ποῖον τοῦτο; φάναι,
ὃ ἂν μὴ γιγνώσκωμεν, βαρβαρικόν τι τοῦτ’ εἶναι. εἴη μὲν
οὖν ἴσως ἄν τι τῇ ἀληθείᾳ καὶ τοιοῦτον αὐτῶν, εἴη δὲ
κἂν ὑπὸ παλαιότητος τὰ πρῶτα τῶν ὀνομάτων ἀνεύρετα
εἶναι· διὰ γὰρ τὸ πανταχῇ στρέφεσθαι τὰ ὀνόματα, οὐδὲν
θαυμαστὸν [ἂν] εἰ ἡ παλαιὰ φωνὴ πρὸς τὴν νυνὶ βαρβαρικῆς
μηδὲν διαφέρει. καὶ οὐδέν γε ἀπὸ τρόπου λέγεις. λέγω γὰρ
οὖν εἰκότα. οὐ μέντοι μοι δοκεῖ προφάσεις ἀγὼν δέχεσθαι,
ἀλλὰ προθυμητέον ταῦτα διασκέψασθαι. ἐνθυμηθῶμεν δέ, εἴ τις
ἀεί, δῑ ὧν ἂν λέγηται τὸ ὄνομα, ἐκεῖνα ἀνερήσεται τὰ
ῥήματα, καὶ αὖθις αὖ δῑ ὧν ἂν τὰ ῥήματα λεχθῇ,
ἐκεῖνα πεύσεται, καὶ τοῦτο μὴ παύσεται ποιῶν, ἆρ’ οὐκ
ἀνάγκη τελευτῶντα ἀπειπεῖν τὸν ἀποκρινόμενον; ἔμοιγε δοκεῖ.
πότε οὖν ἀπειπὼν ὁ ἀπαγορεύων δικαίως παύοιτο ἄν; ἆρ’
οὐκ ἐπειδὰν ἐπ’ ἐκείνοις γένηται τοῖς ὀνόμασιν, ἃ
ὡσπερεὶ στοιχεῖα τῶν ἄλλων ἐστὶ καὶ λόγων καὶ ὀνομάτων;
ταῦτα γάρ που οὐκέτι δίκαιον φανῆναι ἐξ ἄλλων ὀνομάτων
συγκείμενα, ἃν οὕτως ἔχῃ. οἷον νυνδὴ τὸ “ἀγαθὸν”
ἔφαμεν ἐκ τοῦ ἀγαστοῦ καὶ ἐκ τοῦ θοοῦ συγκεῖσθαι, τὸ δὲ
“θοὸν” ἴσως φαῖμεν ἂν ἐξ ἑτέρων, ἐκεῖνα δὲ ἐξ ἄλλων·
ἀλλ’ ἐάν ποτέ γε λάβωμεν ὃ οὐκέτι ἔκ τινων ἑτέρων
σύγκειται ὀνομάτων, δικαίως ἂν φαῖμεν ἐπὶ στοιχείῳ τε ἤδη
εἶναι καὶ οὐκέτι τοῦτο ἡμᾶς δεῖν εἰς ἄλλα ὀνόματα
ἀναφέρειν. ἔμοιγε δοκεῖς ὀρθῶς λέγειν. ἆρ’ οὖν καὶ νῦν
ἅ γ’ ἐρωτᾷς τὰ ὀνόματα στοιχεῖα ὄντα τυγχάνει, καὶ δεῖ
αὐτῶν ἄλλῳ τινὶ τρόπῳ ἤδη τὴν ὀρθότητα ἐπισκέψασθαι
ἥτις ἐστίν; εἰκός γε. εἰκὸς δῆτα, ὦ Ἑρμόγενες· πάντα
γοῦν φαίνεται τὰ ἔμπροσθεν εἰς ταῦτα ἀνεληλυθέναι. εἰ δὲ
τοῦτο οὕτως ἔχει, ὥς μοι δοκεῖ ἔχειν, δεῦρο αὖ
συνεπίσκεψαι μετ’ ἐμοῦ μή τι παραληρήσω λέγων οἵαν δεῖ τὴν
τῶν πρώτων ὀνομάτων ὀρθότητα εἶναι. λέγε μόνον, ὡς ὅσον
γε δυνάμεως παρ’ ἐμοί ἐστιν συνεπισκέψομαι. ὅτι μὲν τοίνυν
μία γέ τις ἡ ὀρθότης παντὸς ὀνόματος καὶ πρώτου καὶ
ὑστάτου, καὶ οὐδὲν διαφέρει τῷ ὄνομα εἶναι οὐδὲν
αὐτῶν, οἶμαι καὶ σοὶ συνδοκεῖ. πάνυ γε. ἀλλὰ μὴν ὧν γε
νυν<δὴ> διεληλύθαμεν τῶν ὀνομάτων ἡ ὀρθότης τοιαύτη τις
ἐβούλετο εἶναι, οἵα δηλοῦν οἷον ἕκαστόν ἐστι τῶν
ὄντων. πῶς γὰρ οὔ; τοῦτο μὲν ἄρα οὐδὲν ἧττον καὶ τὰ
πρῶτα δεῖ ἔχειν καὶ τὰ ὕστερα, εἴπερ ὀνόματα ἔσται.
πάνυ γε. ἀλλὰ τὰ μὲν ὕστερα, ὡς ἔοικε, διὰ τῶν προτέρων
οἷά τε ἦν τοῦτο ἀπεργάζεσθαι. φαίνεται. εἶεν· τὰ δὲ δὴ
πρῶτα, οἷς οὔπω ἕτερα ὑπόκειται, τίνι τρόπῳ κατὰ τὸ
δυνατὸν ὅτι μάλιστα φανερὰ ἡμῖν ποιήσει τὰ ὄντα, εἴπερ
μέλλει ὀνόματα εἶναι; ἀπόκριναι δέ μοι τόδε· εἰ φωνὴν μὴ
εἴχομεν μηδὲ γλῶτταν, ἐβουλόμεθα δὲ δηλοῦν ἀλλήλοις τὰ
πράγματα, ἆρ’ οὐκ ἄν, ὥσπερ νῦν οἱ ἐνεοί, ἐπεχειροῦμεν
ἂν σημαίνειν ταῖς χερσὶ καὶ κεφαλῇ καὶ τῷ ἄλλῳ σώματι;
πῶς γὰρ ἂν ἄλλως, ὦ Σώκρατες; εἰ μέν γ’ οἶμαι τὸ ἄνω
καὶ τὸ κοῦφον ἐβουλόμεθα δηλοῦν, ᾔρομεν ἂν πρὸς τὸν
οὐρανὸν τὴν χεῖρα, μιμούμενοι αὐτὴν τὴν φύσιν τοῦ
πράγματος· εἰ δὲ τὰ κάτω καὶ τὰ βαρέα, πρὸς τὴν γῆν. καὶ
εἰ ἵππον θέοντα ἤ τι ἄλλο τῶν ζῴων ἐβουλόμεθα δηλοῦν,
οἶσθα ὅτι ὡς ὁμοιότατ’ ἂν τὰ ἡμέτερα αὐτῶν σώματα καὶ
σχήματα ἐποιοῦμεν ἐκείνοις. ἀνάγκη μοι δοκεῖ ὡς λέγεις
ἔχειν. οὕτω γὰρ ἂν οἶμαι δήλωμά του [σώματος] ἐγίγνετο,
μιμησαμένου, ὡς ἔοικε, τοῦ σώματος ἐκεῖνο ὃ ἐβούλετο
δηλῶσαι. ναί. ἐπειδὴ δὲ φωνῇ τε καὶ γλώττῃ καὶ στόματι
βουλόμεθα δηλοῦν, ἆρ’ οὐ τότε ἑκάστου δήλωμα ἡμῖν ἔσται
τὸ ἀπὸ τούτων γιγνόμενον, ὅταν μίμημα γένηται διὰ τούτων
περὶ ὁτιοῦν; ἀνάγκη μοι δοκεῖ. ὄνομ’ ἄρ’ ἐστίν, ὡς
ἔοικε, μίμημα φωνῇ ἐκείνου ὃ μιμεῖται, καὶ ὀνομάζει ὁ
μιμούμενος τῇ φωνῇ ὃ ἂν μιμῆται δοκεῖ μοι. μὰ Δί’ ἀλλ’
οὐκ ἐμοί πω δοκεῖ καλῶς λέγεσθαι, ὦ ἑταῖρε. τί δή; τοὺς
τὰ πρόβατα μιμουμένους τούτους καὶ τοὺς ἀλεκτρυόνας καὶ τὰ
ἄλλα ζῷα ἀναγκαζοίμεθ’ ἂν ὁμολογεῖν ὀνομάζειν ταῦτα
ἅπερ μιμοῦνται. ἀληθῆ λέγεις. καλῶς οὖν ἔχειν δοκεῖ σοι;
οὐκ ἔμοιγε. ἀλλὰ τίς ἄν, ὦ Σώκρατες, μίμησις εἴη τὸ
ὄνομα; πρῶτον μέν, ὡς ἐμοὶ δοκεῖ, οὐκ ἐὰν καθάπερ τῇ
μουσικῇ μιμούμεθα τὰ πράγματα οὕτω μιμώμεθα, καίτοι φωνῇ γε
καὶ τότε μιμούμεθα· ἔπειτα οὐκ ἐὰν ἅπερ ἡ μουσικὴ
μιμεῖται καὶ ἡμεῖς μιμώμεθα, οὔ μοι δοκοῦμεν ὀνομάσειν.
λέγω δέ τοι τοῦτο· ἔστι τοῖς πράγμασι φωνὴ καὶ σχῆμα
ἑκάστῳ, καὶ χρῶμά γε πολλοῖς; πάνυ γε. ἔοικε τοίνυν οὐκ
ἐάν τις ταῦτα μιμῆται, οὐδὲ περὶ ταύτας τὰς μιμήσεις ἡ
τέχνη ἡ ὀνομαστικὴ εἶναι. αὗται μὲν γάρ εἰσιν ἡ μὲν
μουσική, ἡ δὲ γραφική· ἦ γάρ; ναί. τί δὲ δὴ τόδε; οὐ καὶ
οὐσία δοκεῖ σοι εἶναι ἑκάστῳ, ὥσπερ καὶ χρῶμα καὶ ἃ
νυνδὴ ἐλέγομεν; πρῶτον αὐτῷ τῷ χρώματι καὶ τῇ φωνῇ οὐκ
ἔστιν οὐσία τις ἑκατέρῳ αὐτῶν καὶ τοῖς ἄλλοις πᾶσιν
ὅσα ἠξίωται ταύτης τῆς προσρήσεως, τοῦ εἶναι; ἔμοιγε
δοκεῖ. τί οὖν; εἴ τις αὐτὸ τοῦτο μιμεῖσθαι δύναιτο
ἑκάστου, τὴν οὐσίαν, γράμμασί τε καὶ συλλαβαῖς, ἆρ’ οὐκ
ἂν δηλοῖ ἕκαστον ὃ ἔστιν; ἢ οὔ; πάνυ μὲν οὖν. καὶ
τί ἂν φαίης τὸν τοῦτο δυνάμενον, ὥσπερ τοὺς προτέρους τὸν
μὲν μουσικὸν ἔφησθα, τὸν δέ [τινα] γραφικόν. τοῦτον δὲ τίνα;
τοῦτο ἔμοιγε δοκεῖ, ὦ Σώκρατες, ὅπερ πάλαι ζητοῦμεν,
οὗτος ἂν εἶναι ὁ ὀνομαστικός. εἰ ἄρα τοῦτο ἀληθές,
ἤδη ἔοικεν ἐπισκεπτέον περὶ ἐκείνων τῶν ὀνομάτων ὧν σὺ
ἤρου, περὶ “ῥοῆς” τε καὶ τοῦ “ἰέναι” καὶ “σχέσεως,” εἰ
τοῖς γράμμασι καὶ ταῖς συλλαβαῖς τοῦ ὄντος ἐπιλαμβάνεται
αὐτῶν ὥστε ἀπομιμεῖσθαι τὴν οὐσίαν, εἴτε καὶ οὔ; πάνυ
μὲν οὖν. φέρε δὴ ἴδωμεν πότερον ἄρα ταῦτα μόνα ἐστὶ τῶν
πρώτων ὀνομάτων ἢ καὶ ἄλλα πολλά. οἶμαι ἔγωγε καὶ
ἄλλα. εἰκὸς γάρ. ἀλλὰ τίς ἂν εἴη ὁ τρόπος τῆς
διαιρέσεως ὅθεν ἄρχεται μιμεῖσθαι ὁ μιμούμενος; ἆρα οὐκ
ἐπείπερ συλλαβαῖς τε καὶ γράμμασιν ἡ μίμησις τυγχάνει οὖσα
τῆς οὐσίας, ὀρθότατόν ἐστι διελέσθαι τὰ στοιχεῖα πρῶτον,
ὥσπερ οἱ ἐπιχειροῦντες τοῖς ῥυθμοῖς τῶν στοιχείων πρῶτον
τὰς δυνάμεις διείλοντο, ἔπειτα τῶν συλλαβῶν, καὶ οὕτως ἤδη
ἔρχονται ἐπὶ τοὺς ῥυθμοὺς σκεψόμενοι, πρότερον δ’ οὔ; ναί.
ἆρ’ οὖν καὶ ἡμᾶς οὕτω δεῖ πρῶτον μὲν τὰ φωνήεντα
διελέσθαι, ἔπειτα τῶν ἑτέρων κατὰ εἴδη τά τε ἄφωνα καὶ
ἄφθογγα—οὑτωσὶ γάρ που λέγουσιν οἱ δεινοὶ περὶ τούτων— καὶ
τὰ αὖ φωνήεντα μὲν οὔ, οὐ μέντοι γε ἄφθογγα; καὶ αὐτῶν
τῶν φωνηέντων ὅσα διάφορα εἴδη ἔχει ἀλλήλων; καὶ ἐπειδὰν
ταῦτα διελώμεθα [τὰ ὄντα] εὖ πάντα αὖ οἷς δεῖ ὀνόματα
ἐπιθεῖναι, εἰ ἔστιν εἰς ἃ ἀναφέρεται πάντα ὥσπερ τὰ
στοιχεῖα, ἐξ ὧν ἔστιν ἰδεῖν αὐτά τε καὶ εἰ ἐν αὐτοῖς
ἔνεστιν εἴδη κατὰ τὸν αὐτὸν τρόπον ὥσπερ ἐν τοῖς
στοιχείοις· ταῦτα πάντα καλῶς διαθεασαμένους ἐπίστασθαι
ἐπιφέρειν ἕκαστον κατὰ τὴν ὁμοιότητα, ἐάντε ἓν ἑνὶ δέῃ
ἐπιφέρειν, ἐάντε συγκεραννύντα πολλὰ [ἑνί], ὥσπερ οἱ
ζωγράφοι βουλόμενοι ἀφομοιοῦν ἐνίοτε μὲν ὄστρεον μόνον
ἐπήνεγκαν, ἐνίοτε δὲ ὁτιοῦν ἄλλο τῶν φαρμάκων, ἔστι δὲ
ὅτε πολλὰ συγκεράσαντες, οἷον ὅταν ἀνδρείκελον σκευάζωσιν
ἢ ἄλλο τι τῶν τοιούτων—ὡς ἂν οἶμαι δοκῇ ἑκάστη ἡ
εἰκὼν δεῖσθαι ἑκάστου φαρμάκου—οὕτω δὴ καὶ ἡμεῖς τὰ
στοιχεῖα ἐπὶ τὰ πράγματα ἐποίσομεν, καὶ ἓν ἐπὶ ἕν, οὗ
ἂν δοκῇ δεῖν, καὶ σύμπολλα, ποιοῦντες ὃ δὴ συλλαβὰς
καλοῦσιν, καὶ συλλαβὰς αὖ συντιθέντες, ἐξ ὧν τά τε ὀνόματα
καὶ τὰ ῥήματα συντίθενται· καὶ πάλιν ἐκ τῶν ὀνομάτων καὶ
ῥημάτων μέγα ἤδη τι καὶ καλὸν καὶ ὅλον συστήσομεν, ὥσπερ
ἐκεῖ τὸ ζῷον τῇ γραφικῇ, ἐνταῦθα τὸν λόγον τῇ
ὀνομαστικῇ ἢ ῥητορικῇ ἢ ἥτις ἐστὶν ἡ τέχνη. μᾶλλον
δὲ οὐχ ἡμεῖς, ἀλλὰ λέγων ἐξηνέχθην. συνέθεσαν μὲν γὰρ
οὕτως ᾗπερ σύγκειται οἱ παλαιοί· ἡμᾶς δὲ δεῖ, εἴπερ
τεχνικῶς ἐπιστησόμεθα σκοπεῖσθαι αὐτὰ πάντα, οὕτω
διελομένους, εἴτε κατὰ τρόπον τά τε πρῶτα ὀνόματα κεῖται
καὶ τὰ ὕστερα εἴτε μή, οὕτω θεᾶσθαι· ἄλλως δὲ συνείρειν
μὴ φαῦλον ᾖ καὶ οὐ καθ’ ὁδόν, ὦ φίλε Ἑρμόγενες. ἴσως
νὴ Δί’, ὦ Σώκρατες. τί οὖν; σὺ πιστεύεις σαυτῷ οἷός τ’
ἂν εἶναι ταῦτα οὕτω διελέσθαι; ἐγὼ μὲν γὰρ οὔ. πολλοῦ
ἄρα δέω ἔγωγε. ἐάσομεν οὖν, ἢ βούλει οὕτως ὅπως ἂν
δυνώμεθα, καὶ ἂν σμικρόν τι αὐτῶν οἷοί τ’ ὦμεν κατιδεῖν,
ἐπιχειρῶμεν, προειπόντες, ὥσπερ ὀλίγον πρότερον τοῖς θεοῖς,
ὅτι οὐδὲν εἰδότες τῆς ἀληθείας τὰ τῶν ἀνθρώπων δόγματα
περὶ αὐτῶν εἰκάζομεν, οὕτω δὲ καὶ νῦν αὖ εἰπόντες
[ἡμῖν] αὐτοῖς ἴωμεν, ὅτι εἰ μέν τι χρῆν [ἔδει] αὐτὰ
διελέσθαι εἴτε ἄλλον ὁντινοῦν εἴτε ἡμᾶς, οὕτως ἔδει
αὐτὰ διαιρεῖσθαι, νῦν δὲ τὸ λεγόμενον κατὰ δύναμιν δεήσει
ἡμᾶς περὶ αὐτῶν πραγματεύεσθαι; δοκεῖ ταῦτα, ἢ πῶς λέγεις;
πάνυ μὲν οὖν σφόδρα ἔμοιγε δοκεῖ. γελοῖα μὲν οἶμαι
φανεῖσθαι, ὦ Ἑρμόγενες, γράμμασι καὶ συλλαβαῖς τὰ πράγματα
μεμιμημένα κατάδηλα γιγνόμενα· ὅμως δὲ ἀνάγκη. οὐ γὰρ
ἔχομεν τούτου βέλτιον εἰς ὅτι ἐπανενέγκωμεν περὶ ἀληθείας
τῶν πρώτων ὀνομάτων, εἰ μὴ ἄρα <βού>λει, ὥσπερ οἱ
τραγῳδοποιοὶ ἐπειδάν τι ἀπορῶσιν ἐπὶ τὰς μηχανὰς
καταφεύγουσι θεοὺς αἴροντες, καὶ ἡμεῖς οὕτως εἰπόντες
ἀπαλλαγῶμεν, ὅτι τὰ πρῶτα ὀνόματα οἱ θεοὶ ἔθεσαν καὶ διὰ
ταῦτα ὀρθῶς ἔχει. ἆρα καὶ ἡμῖν κράτιστος οὗτος τῶν
λόγων; ἢ ἐκεῖνος, ὅτι παρὰ βαρβάρων τινῶν αὐτὰ
παρειλήφαμεν, εἰσὶ δὲ ἡμῶν ἀρχαιότεροι βάρβαροι; ἢ ὅτι
ὑπὸ παλαιότητος ἀδύνατον αὐτὰ ἐπισκέψασθαι, ὥσπερ καὶ τὰ
βαρβαρικά; αὗται γὰρ ἂν πᾶσαι ἐκδύσεις εἶεν καὶ μάλα
κομψαὶ τῷ μὴ ἐθέλοντι λόγον διδόναι περὶ τῶν πρώτων
ὀνομάτων ὡς ὀρθῶς κεῖται. καίτοι ὅτῳ τις τρόπῳ τῶν
πρώτων ὀνομάτων τὴν ὀρθότητα μὴ οἶδεν, ἀδύνατόν που τῶν
γε ὑστέρων εἰδέναι, ἃ ἐξ ἐκείνων ἀνάγκη δηλοῦσθαι ὧν τις
πέρι μηδὲν οἶδεν· ἀλλὰ δῆλον ὅτι τὸν φάσκοντα περὶ αὐτῶν
τεχνικὸν εἶναι περὶ τῶν πρώτων ὀνομάτων μάλιστά τε καὶ
καθαρώτατα δεῖ ἔχειν ἀποδεῖξαι, ἢ εὖ εἰδέναι ὅτι τά γε
ὕστερα ἤδη φλυαρήσει. ἢ σοὶ ἄλλως δοκεῖ; οὐδ’ ὁπωστιοῦν,
ὦ Σώκρατες, ἄλλως. ἃ μὲν τοίνυν ἐγὼ ᾔσθημαι περὶ τῶν
πρώτων ὀνομάτων πάνυ μοι δοκεῖ ὑβριστικὰ εἶναι καὶ γελοῖα.
τούτων οὖν σοι μεταδώσω, ἂν βούλῃ· σὺ δ’ ἄν τι ἔχῃς
βέλτιόν ποθεν λαβεῖν, πειρᾶσθαι καὶ ἐμοὶ μεταδιδόναι. ποιήσω
ταῦτα. ἀλλὰ θαρρῶν λέγε. πρῶτον μὲν τοίνυν τὸ ῥῶ ἔμοιγε
φαίνεται ὥσπερ ὄργανον εἶναι πάσης τῆς κινήσεως, ἣν οὐδ’
εἴπομεν δῑ ὅτι ἔχει τοῦτο τοὔνομα· ἀλλὰ γὰρ δῆλον ὅτι
ἕσις βούλεται εἶναι· οὐ γὰρ ἦτα ἐχρώμεθα ἀλλὰ εἶ τὸ
παλαιόν. ἡ δὲ ἀρχὴ ἀπὸ τοῦ “κίειν” —ξενικὸν δὲ
τοὔνομα—τοῦτο δ’ ἐστὶν ἰέναι. εἰ οὖν τις τὸ παλαιὸν
αὐτῆς εὕροι ὄνομα εἰς τὴν ἡμετέραν φωνὴν συμβαῖνον,
“ἕσις” ἂν ὀρθῶς καλοῖτο· νῦν δὲ ἀπό τε τοῦ ξενικοῦ τοῦ
κίειν καὶ ἀπὸ τῆς τοῦ ἦτα μεταβολῆς καὶ τῆς τοῦ νῦ
ἐνθέσεως “κίνησις” κέκληται, ἔδει δὲ “κιείνησιν” καλεῖσθαι
[ἢ εἶσιν]. ἡ δὲ στάσις ἀπόφασις τοῦ ἰέναι βούλεται
εἶναι, διὰ δὲ τὸν καλλωπισμὸν “στάσις” ὠνόμασται. τὸ δὲ
οὖν ῥῶ τὸ στοιχεῖον, ὥσπερ λέγω, καλὸν ἔδοξεν ὄργανον
εἶναι τῆς κινήσεως τῷ τὰ ὀνόματα τιθεμένῳ πρὸς τὸ
ἀφομοιοῦν τῇ φορᾷ, πολλαχοῦ γοῦν χρῆται αὐτῷ εἰς αὐτήν·
πρῶτον μὲν ἐν αὐτῷ τῷ “ῥεῖν” καὶ “ῥοῇ” διὰ τούτου τοῦ
γράμματος τὴν φορὰν μιμεῖται, εἶτα ἐν τῷ “τρόμῳ,” εἶτα
ἐν τῷ “τρέχειν,” ἔτι δὲ ἐν τοῖς τοιοῖσδε ῥήμασιν οἷον
“κρούειν,” “θραύειν,” “ἐρείκειν,” “θρύπτειν,” “κερματίζειν,”
“ῥυμβεῖν,” πάντα ταῦτα τὸ πολὺ ἀπεικάζει διὰ τοῦ ῥῶ.
ἑώ<ρα> γὰρ οἶμαι τὴν γλῶτταν ἐν τούτῳ ἥκιστα μένουσαν,
μάλιστα δὲ σειομένην· διὸ φαίνεταί μοι τούτῳ πρὸς ταῦτα
κατακεχρῆσθαι. τῷ δὲ αὖ ἰῶτα πρὸς τὰ λεπτὰ πάντα, ἃ δὴ
μάλιστα διὰ πάντων ἴοι ἄν. διὰ ταῦτα τὸ “ἰέναι” καὶ τὸ
“ἵεσθαι” διὰ τοῦ ἰῶτα ἀπομιμεῖται, ὥσπερ γε διὰ τοῦ φεῖ
καὶ τοῦ ψεῖ καὶ τοῦ σῖγμα καὶ τοῦ ζῆτα, ὅτι πνευματώδη τὰ
γράμματα, πάντα τὰ τοιαῦτα μεμίμηται αὐτοῖς ὀνομάζων, οἷον
τὸ “ψυχρὸν” καὶ τὸ “ζέον” καὶ τὸ “σείεσθαι” καὶ ὅλως
σεισμόν. καὶ ὅταν που τὸ φυσῶδες μιμῆται, πανταχοῦ ἐνταῦθα
ὡς τὸ πολὺ τὰ τοιαῦτα γράμματα ἐπιφέρειν φαίνεται ὁ τὰ
ὀνόματα τιθέμενος. τῆς δ’ αὖ τοῦ δέλτα συμπιέσεως καὶ τοῦ
ταῦ καὶ ἀπερείσεως τῆς γλώττης τὴν δύναμιν χρήσιμον φαίνεται
ἡγήσασθαι πρὸς τὴν μίμησιν τοῦ “δεσμοῦ” καὶ τῆς “στάσεως.”
ὅτι δὲ ὀλισθάνει μάλιστα ἐν τῷ λάβδα ἡ γλῶττα κατιδών,
ἀφομοιῶν ὠνόμασε τά τε “λεῖα” καὶ αὐτὸ τὸ “ὀλισθάνειν”
καὶ τὸ “λιπαρὸν” καὶ τὸ “κολλῶδες” καὶ τἆλλα πάντα τὰ
τοιαῦτα. ᾗ δὲ ὀλισθανούσης τῆς γλώττης ἀντιλαμβάνεται ἡ
τοῦ γάμμα δύναμις, τὸ “γλίσχρον” ἀπεμιμήσατο καὶ “γλυκὺ” καὶ
“γλοιῶδες.” τοῦ δ’ αὖ νῦ τὸ εἴσω αἰσθόμενος τῆς φωνῆς, τὸ
“ἔνδον” καὶ τὰ “ἐντὸς” ὠνόμασεν, ὡς ἀφομοιῶν τοῖς
γράμμασι τὰ ἔργα. τὸ δ’ αὖ ἄλφα τῷ “μεγάλῳ” ἀπέδωκε,
καὶ τῷ “μήκει” τὸ ἦτα, ὅτι μεγάλα τὰ γράμματα. εἰς δὲ
τὸ “γογγύλον” τοῦ οὖ δεόμενος σημείου, τοῦτο πλεῖστον αὐτῷ
εἰς τὸ ὄνομα ἐνεκέρασεν. καὶ τἆλλα οὕτω φαίνεται
προσβιβάζειν καὶ κατὰ γράμματα καὶ κατὰ συλλαβὰς ἑκάστῳ τῶν
ὄντων σημεῖόν τε καὶ ὄνομα ποιῶν ὁ νομοθέτης, ἐκ δὲ
τούτων τὰ λοιπὰ ἤδη αὐτοῖς τούτοις συντιθέναι
ἀπομιμούμενος. αὕτη μοι φαίνεται, ὦ Ἑρμόγενες, βούλεσθαι
εἶναι ἡ τῶν ὀνομάτων ὀρθότης, εἰ μή τι ἄλλο Κρατύλος
ὅδε λέγει. καὶ μήν, ὦ Σώκρατες, πολλά γέ μοι πολλάκις
πράγματα παρέχει Κρατύλος, ὥσπερ κατ’ ἀρχὰς ἔλεγον, φάσκων
μὲν εἶναι ὀρθότητα ὀνομάτων, ἥτις δ’ ἐστὶν οὐδὲν σαφὲς
λέγων, ὥστε με μὴ δύνασθαι εἰδέναι πότερον ἑκὼν ἢ ἄκων
οὕτως ἀσαφῶς ἑκάστοτε περὶ αὐτῶν λέγει. νῦν οὖν μοι, ὦ
Κρατύλε, ἐναντίον Σωκράτους εἰπὲ πότερον ἀρέσκει σοι ᾗ
λέγει Σωκράτης περὶ ὀνομάτων, ἢ ἔχεις πῃ ἄλλῃ κάλλιον
λέγειν; καὶ εἰ ἔχεις, λέγε, ἵνα ἤτοι μάθῃς παρὰ
Σωκράτους ἢ διδάξῃς ἡμᾶς ἀμφοτέρους. τί δέ, ὦ
Ἑρμόγενες; δοκεῖ σοι ῥᾴδιον εἶναι οὕτω ταχὺ μαθεῖν τε καὶ
διδάξαι ὁτιοῦν πρᾶγμα, μὴ ὅτι τοσοῦτον, ὃ δὴ δοκεῖ ἐν
τοῖς [μεγίστοις] μέγιστον εἶναι; μὰ Δί’, οὐκ ἔμοιγε. ἀλλὰ
τὸ τοῦ Ἡσιόδου καλῶς μοι φαίνεται ἔχειν, τὸ εἰ καί τις
σμικρὸν ἐπὶ σμικρῷ καταθείη, προὔργου εἶναι. εἰ οὖν καὶ
σμικρόν τι οἷός τ’ εἶ πλέον ποιῆσαι, μὴ ἀπόκαμνε ἀλλ’
εὐεργέτει καὶ Σωκράτη τόνδε—δίκαιος δ’ εἶ—καὶ ἐμέ. καὶ
μὲν δὴ ἔγωγε καὶ αὐτός, ὦ Κρατύλε, οὐδὲν ἂν
ἰσχυρισαίμην ὧν εἴρηκα, ᾗ δέ μοι ἐφαίνετο μεθ’
Ἑρμογένους ἐπεσκεψάμην, ὥστε τούτου γε ἕνεκα θαρρῶν λέγε,
εἴ τι ἔχεις βέλτιον, ὡς ἐμοῦ ἐνδεξομένου. εἰ μέντοι
ἔχεις τι σὺ κάλλιον τούτων λέγειν, οὐκ ἂν θαυμάζοιμι·
δοκεῖς γάρ μοι αὐτός τε ἐσκέφθαι τὰ τοιαῦτα καὶ παρ’ ἄλλων
μεμαθηκέναι. ἐὰν οὖν λέγῃς τι κάλλιον, ἕνα τῶν μαθητῶν
περὶ ὀρθότητος ὀνομάτων καὶ ἐμὲ γράφου. ἀλλὰ μὲν δή, ὦ
Σώκρατες, ὥσπερ σὺ λέγεις, μεμέληκέν τέ μοι περὶ αὐτῶν καὶ
ἴσως ἄν σε ποιησαίμην μαθητήν. φοβοῦμαι μέντοι μὴ τούτου
πᾶν τοὐναντίον ᾖ, ὅτι μοί πως ἐπέρχεται λέγειν πρὸς σὲ
τὸ τοῦ Ἀχιλλέως, ὃ ἐκεῖνος ἐν Λιταῖς πρὸς τὸν Αἴαντα
λέγει. φησὶ δὲ Αἶαν διογενὲς Τελαμώνιε, κοίρανε λαῶν, πάντα
τί μοι κατὰ θυμὸν ἐείσω μυθήσασθαι. καὶ ἐμοὶ σύ, ὦ
Σώκρατες, ἐπιεικῶς φαίνῃ κατὰ νοῦν χρησμῳδεῖν, εἴτε παρ’
Εὐθύφρονος ἐπίπνους γενόμενος, εἴτε καὶ ἄλλη τις Μοῦσα
πάλαι σε ἐνοῦσα ἐλελήθει. ὠγαθὲ Κρατύλε, θαυμάζω καὶ αὐτὸς
πάλαι τὴν ἐμαυτοῦ σοφίαν καὶ ἀπιστῶ. δοκεῖ οὖν μοι χρῆναι
ἐπανασκέψασθαι τί καὶ λέγω. τὸ γὰρ ἐξαπατᾶσθαι αὐτὸν ὑφ’
αὑτοῦ πάντων χαλεπώτατον· ὅταν γὰρ μηδὲ σμικρὸν ἀποστατῇ
ἀλλ’ ἀεὶ παρῇ ὁ ἐξαπατήσων, πῶς οὐ δεινόν; δεῖ δή, ὡς
ἔοικε, θαμὰ μεταστρέφεσθαι ἐπὶ τὰ προειρημένα, καὶ
πειρᾶσθαι, τὸ ἐκείνου τοῦ ποιητοῦ, βλέπειν “ἅμα πρόσσω καὶ
ὀπίσσω.” καὶ δὴ καὶ νυνὶ ἡμεῖς ἴδωμεν τί ἡμῖν εἴρηται.
ὀνόματος, φαμέν, ὀρθότης ἐστὶν αὕτη, ἥτις ἐνδείξεται
οἷόν ἐστι τὸ πρᾶγμα· τοῦτο φῶμεν ἱκανῶς εἰρῆσθαι; ἐμοὶ
μὲν δοκεῖ πάνυ σφόδρα, ὦ Σώκρατες. διδασκαλίας ἄρα ἕνεκα
τὰ ὀνόματα λέγεται; πάνυ γε. οὐκοῦν φῶμεν καὶ ταύτην τέχνην
εἶναι καὶ δημιουργοὺς αὐτῆς; πάνυ γε. τίνας; οὕσπερ σὺ κατ’
ἀρχὰς ἔλεγες, τοὺς νομοθέτας. πότερον οὖν καὶ ταύτην φῶμεν
τὴν τέχνην ἐν τοῖς ἀνθρώποις ἐγγίγνεσθαι ὥσπερ καὶ τὰς
ἄλλας ἢ μή; βούλομαι δὲ λέγειν τὸ τοιόνδε. ζωγράφοι εἰσίν
που οἱ μὲν χείρους, οἱ δὲ ἀμείνους; πάνυ γε. οὐκοῦν οἱ μὲν
ἀμείνους τὰ αὑτῶν ἔργα καλλίω παρέχονται, τὰ ζῷα, οἱ δὲ
φαυλότερα; καὶ οἰκοδόμοι ὡσαύτως οἱ μὲν καλλίους τὰς
οἰκίας ἐργάζονται, οἱ δὲ αἰσχίους; ναί. ἆρ’ οὖν καὶ
νομοθέται οἱ μὲν καλλίω τὰ [ἔργα] αὑτῶν παρέχονται, οἱ δὲ
αἰσχίω; οὔ μοι δοκεῖ τοῦτο ἔτι. οὐκ ἄρα δοκοῦσί σοι
νόμοι οἱ μὲν βελτίους, οἱ δὲ φαυλότεροι εἶναι; οὐ δῆτα.
οὐδὲ δὴ ὄνομα, ὡς ἔοικε, δοκεῖ σοι κεῖσθαι τὸ μὲν χεῖρον,
τὸ δὲ ἄμεινον; οὐ δῆτα. πάντα ἄρα τὰ ὀνόματα ὀρθῶς
κεῖται; ὅσα γε ὀνόματά ἐστιν. τί οὖν; ὃ καὶ ἄρτι
ἐλέγετο, Ἑρμογένει τῷδε πότερον μηδὲ ὄνομα τοῦτο κεῖσθαι
φῶμεν, εἰ μή τι αὐτῷ Ἑρμοῦ γενέσεως προσήκει, ἢ κεῖσθαι
μέν, οὐ μέντοι ὀρθῶς γε; οὐδὲ κεῖσθαι ἔμοιγε δοκεῖ, ὦ
Σώκρατες, ἀλλὰ δοκεῖν κεῖσθαι, εἶναι δὲ ἑτέρου τοῦτο
τοὔνομα, οὗπερ καὶ ἡ φύσις [ἡ τὸ ὄνομα δηλοῦσα]. πότερον
οὐδὲ ψεύδεται ὅταν τις φῇ Ἑρμογένη αὐτὸν εἶναι; μὴ γὰρ
οὐδὲ τοῦτο αὖ ᾖ, τὸ τοῦτον φάναι Ἑρμογένη εἶναι, εἰ
μὴ ἔστιν; πῶς λέγεις; ἆρα ὅτι ψευδῆ λέγειν τὸ παράπαν
οὐκ ἔστιν, ἆρα τοῦτό σοι δύναται ὁ λόγος; συχνοὶ γάρ τινες
οἱ λέγοντες, ὦ φίλε Κρατύλε, καὶ νῦν καὶ πάλαι. πῶς γὰρ
ἄν, ὦ Σώκρατες, λέγων γέ τις τοῦτο ὃ λέγει, μὴ τὸ ὂν
λέγοι; ἢ οὐ τοῦτό ἐστιν τὸ ψευδῆ λέγειν, τὸ μὴ τὰ ὄντα
λέγειν; κομψότερος μὲν ὁ λόγος ἢ κατ’ ἐμὲ καὶ κατὰ τὴν
ἐμὴν ἡλικίαν, ὦ ἑταῖρε. ὅμως μέντοι εἰπέ μοι τοσόνδε·
πότερον λέγειν μὲν οὐ δοκεῖ σοι εἶναι ψευδῆ, φάναι δέ; οὔ
μοι δοκεῖ οὐδὲ φάναι. οὐδὲ εἰπεῖν οὐδὲ προσειπεῖν; οἷον
εἴ τις ἀπαντήσας σοι ἐπὶ ξενίας, λαβόμενος τῆς χειρὸς
εἴποι· “χαῖρε, ὦ ξένε Ἀθηναῖε, ὑὲ Σμικρίωνος Ἑρμόγενες,”
οὗτος λέξειεν ἂν ταῦτα ἢ φαίη ἂν ταῦτα ἢ εἴποι ἂν
ταῦτα ἢ προσείποι ἂν οὕτω σὲ μὲν οὔ, Ἑρμογένη δὲ
τόνδε; ἢ οὐδένα; ἐμοὶ μὲν δοκεῖ, ὦ Σώκρατες, ἄλλως ἂν
οὗτος ταῦτα φθέγξασθαι. ἀλλ’ ἀγαπητὸν καὶ τοῦτο. πότερον
γὰρ ἀληθῆ ἂν φθέγξαιτο ταῦτα ὁ φθεγξάμενος ἢ ψευδῆ; ἢ
τὸ μέν τι αὐτῶν ἀληθές, τὸ δὲ ψεῦδος; καὶ γὰρ ἂν καὶ
τοῦτο ἐξαρκοῖ. ψοφεῖν ἔγωγ’ ἂν φαίην τὸν τοιοῦτον, μάτην
αὐτὸν ἑαυτὸν κινοῦντα, ὥσπερ ἂν εἴ τις χαλκίον κινήσειε
κρούσας. φέρε δή, ἐάν πῃ διαλλαχθῶμεν, ὦ Κρατύλε· ἆρ’ οὐκ
ἄλλο μὲν ἂν φαίης τὸ ὄνομα εἶναι, ἄλλο δὲ ἐκεῖνο οὗ
τὸ ὄνομά ἐστιν; ἔγωγε. οὐκοῦν καὶ τὸ ὄνομα ὁμολογεῖς
μίμημά τι εἶναι τοῦ πράγματος; πάντων μάλιστα. οὐκοῦν καὶ
τὰ ζωγραφήματα τρόπον τινὰ ἄλλον λέγεις μιμήματα εἶναι
πραγμάτων τινῶν; ναί. φέρε δή—ἴσως γὰρ ἐγὼ οὐ μανθάνω
ἅττα ποτ’ ἔστιν ἃ λέγεις, σὺ δὲ τάχ’ ἂν ὀρθῶς
λέγοις—ἔστι διανεῖμαι καὶ προσενεγκεῖν ταῦτα ἀμφότερα τὰ
μιμήματα, τά τε ζωγραφήματα κἀκεῖνα τὰ ὀνόματα, τοῖς
πράγμασιν ὧν μιμήματά ἐστιν, ἢ οὔ; ἔστιν. πρῶτον μὲν δὴ
σκόπει τόδε. ἆρ’ ἄν τις τὴν μὲν τοῦ ἀνδρὸς εἰκόνα τῷ
ἀνδρὶ ἀποδοίη, τὴν δὲ τῆς γυναικὸς τῇ γυναικί, καὶ τἆλλα
οὕτως; πάνυ μὲν οὖν. οὐκοῦν καὶ τοὐναντίον τὴν μὲν τοῦ
ἀνδρὸς τῇ γυναικί, τὴν δὲ τῆς γυναικὸς τῷ ἀνδρί; ἔστι
καὶ ταῦτα. ἆρ’ οὖν αὗται αἱ διανομαὶ ἀμφότεραι ὀρθαί,
ἢ ἡ ἑτέρα; ἡ ἑτέρα. ἣ ἂν ἑκάστῳ οἶμαι τὸ προσῆκόν
τε καὶ τὸ ὅμοιον ἀποδιδῷ. ἔμοιγε δοκεῖ. ἵνα τοίνυν μὴ
μαχώμεθα ἐν τοῖς λόγοις ἐγώ τε καὶ σὺ φίλοι ὄντες,
ἀπόδεξαί μου ὃ λέγω. τὴν τοιαύτην γάρ, ὦ ἑταῖρε, καλῶ
ἔγωγε διανομὴν ἐπ’ ἀμφοτέροις μὲν τοῖς μιμήμασιν, τοῖς τε
ζῴοις καὶ τοῖς ὀνόμασιν, ὀρθήν, ἐπὶ δὲ τοῖς ὀνόμασι
πρὸς τῷ ὀρθὴν καὶ ἀληθῆ· τὴν δ’ ἑτέραν, τὴν τοῦ
ἀνομοίου δόσιν τε καὶ ἐπιφοράν, οὐκ ὀρθήν, καὶ ψευδῆ ὅταν
ἐπ’ ὀνόμασιν ᾖ. ἀλλ’ ὅπως μή, ὦ Σώκρατες, ἐν μὲν τοῖς
ζωγραφήμασιν ᾖ τοῦτο, τὸ μὴ ὀρθῶς διανέμειν, ἐπὶ δὲ τοῖς
ὀνόμασιν οὔ, ἀλλ’ ἀναγκαῖον ᾖ ἀεὶ ὀρθῶς. πῶς λέγεις;
τί τοῦτο ἐκείνου διαφέρει; ἆρ’ οὐκ ἔστι προσελθόντα ἀνδρί
τῳ εἰπεῖν ὅτι “τουτί ἐστι σὸν γράμμα,” καὶ δεῖξαι αὐτῷ,
ἂν μὲν τύχῃ, ἐκείνου εἰκόνα, ἂν δὲ τύχῃ, γυναικός; τὸ
δὲ δεῖξαι λέγω εἰς τὴν τῶν ὀφθαλμῶν αἴσθησιν καταστῆσαι.
πάνυ γε. τί δέ; πάλιν αὐτῷ τούτῳ προσελθόντα εἰπεῖν ὅτι
“τουτί ἐστιν σὸν ὄνομα”; ἔστι δέ που καὶ τὸ ὄνομα μίμημα
ὥσπερ τὸ ζωγράφημα. τοῦτο δὴ λέγω· ἆρ’ οὐκ ἂν εἴη
αὐτῷ εἰπεῖν ὅτι “τουτί ἐστι σὸν ὄνομα,” καὶ μετὰ τοῦτο
εἰς τὴν τῆς ἀκοῆς αὖ αἴσθησιν καταστῆσαι, ἂν μὲν τύχῃ,
τὸ ἐκείνου μίμημα, εἰπόντα ὅτι ἀνήρ, ἂν δὲ τύχῃ, τὸ
τοῦ θήλεος τοῦ ἀνθρωπίνου γένους, εἰπόντα ὅτι γυνή; οὐ
δοκεῖ σοι τοῦτο οἷόν τ’ εἶναι καὶ γίγνεσθαι ἐνίοτε; ἐθέλω
σοι, ὦ Σώκρατες, συγχωρῆσαι καὶ ἔστω οὕτως. καλῶς γε σὺ
ποιῶν, ὦ φίλε, εἰ ἔστι τοῦτο οὕτως· οὐδὲν γὰρ δεῖ νῦν
πάνυ διαμάχεσθαι περὶ αὐτοῦ. εἰ δ’ οὖν ἔστι τοιαύτη τις
διανομὴ καὶ ἐνταῦθα, τὸ μὲν ἕτερον τούτων ἀληθεύειν
βουλόμεθα καλεῖν, τὸ δ’ ἕτερον ψεύδεσθαι. εἰ δὲ τοῦτο οὕτως
ἔχει, καὶ ἔστι μὴ ὀρθῶς διανέμειν τὰ ὀνόματα μηδὲ
ἀποδιδόναι τὰ προσήκοντα ἑκάστῳ, ἀλλ’ ἐνίοτε τὰ μὴ
προσήκοντα, εἴη ἂν καὶ ῥήματα ταὐτὸν τοῦτο ποιεῖν. εἰ δὲ
ῥήματα καὶ ὀνόματα ἔστιν οὕτω τιθέναι, ἀνάγκη καὶ
λόγους· λόγοι γάρ που, ὡς ἐγᾦμαι, ἡ τούτων σύνθεσίς
ἐστιν· ἢ πῶς λέγεις, ὦ Κρατύλε; οὕτω· καλῶς γάρ μοι
δοκεῖς λέγειν. οὐκοῦν εἰ γράμμασιν αὖ τὰ πρῶτα ὀνόματα
ἀπεικάζομεν, ἔστιν ὥσπερ ἐν τοῖς ζωγραφήμασιν καὶ πάντα τὰ
προσήκοντα χρώματά τε καὶ σχήματα ἀποδοῦναι, καὶ μὴ πάντα
αὖ, ἀλλ’ ἔνια ἐλλείπειν, ἔνια δὲ καὶ προστιθέναι, καὶ
πλείω καὶ μείζω· ἢ οὐκ ἔστιν; ἔστιν. οὐκοῦν ὁ μὲν
ἀποδιδοὺς πάντα καλὰ τὰ γράμματά τε καὶ τὰς εἰκόνας
ἀποδίδωσιν, ὁ δὲ ἢ προστιθεὶς ἢ ἀφαιρῶν γράμματα μὲν καὶ
εἰκόνας ἐργάζεται καὶ οὗτος, ἀλλὰ πονηράς; ναί. τί δὲ ὁ
διὰ τῶν συλλαβῶν τε καὶ γραμμάτων τὴν οὐσίαν τῶν πραγμάτων
ἀπομιμούμενος; ἆρα οὐ κατὰ τὸν αὐτὸν λόγον, ἂν μὲν πάντα
ἀποδῷ τὰ προσήκοντα, καλὴ ἡ εἰκὼν ἔσται—τοῦτο δ’ ἐστὶν
ὄνομα—ἐὰν δὲ σμικρὰ ἐλλείπῃ ἢ προστιθῇ ἐνίοτε, εἰκὼν
μὲν γενήσεται, καλὴ δὲ οὔ; ὥστε τὰ μὲν καλῶς εἰργασμένα
ἔσται τῶν ὀνομάτων, τὰ δὲ κακῶς; ἴσως. ἴσως ἄρα ἔσται
ὁ μὲν ἀγαθὸς δημιουργὸς ὀνομάτων, ὁ δὲ κακός; ναί. οὐκοῦν
τούτῳ ὁ “νομοθέτης” ἦν ὄνομα. ναί. ἴσως ἄρα νὴ Δί’
ἔσται, ὥσπερ ἐν ταῖς ἄλλαις τέχναις, καὶ νομοθέτης ὁ μὲν
ἀγαθός, ὁ δὲ κακός, ἐάνπερ τὰ ἔμπροσθεν ἐκεῖνα
ὁμολογηθῇ ἡμῖν. ἔστι ταῦτα. ἀλλ’ ὁρᾷς, ὦ Σώκρατες,
ὅταν ταῦτα τὰ γράμματα, τό τε ἄλφα καὶ τὸ βῆτα καὶ
ἕκαστον τῶν στοιχείων, τοῖς ὀνόμασιν ἀποδιδῶμεν τῇ
γραμματικῇ τέχνῃ, ἐάν τι ἀφέλωμεν ἢ προσθῶμεν ἢ
μεταθῶμέν τι, <οὐ> γέγραπται μὲν ἡμῖν τὸ ὄνομα, οὐ μέντοι
ὀρθῶς, ἀλλὰ τὸ παράπαν οὐδὲ γέγραπται, ἀλλ’ εὐθὺς
ἕτερόν ἐστιν ἐάν τι τούτων πάθῃ. μὴ γὰρ οὐ καλῶς
σκοπῶμεν οὕτω σκοποῦντες, ὦ Κρατύλε. πῶς δή; ἴσως ὅσα
ἔκ τινος ἀριθμοῦ ἀναγκαῖον εἶναι ἢ μὴ εἶναι πάσχοι ἂν
τοῦτο ὃ σὺ λέγεις, ὥσπερ καὶ αὐτὰ τὰ δέκα ἢ ὅστις
βούλει ἄλλος ἀριθμός, ἐὰν ἀφέλῃς τι ἢ προσθῇς, ἕτερος
εὐθὺς γέγονε· τοῦ δὲ ποιοῦ τινος καὶ συμπάσης εἰκόνος μὴ
οὐχ αὕτη <ᾖ> ἡ ὀρθότης, ἀλλὰ τὸ ἐναντίον οὐδὲ τὸ
παράπαν δέῃ πάντα ἀποδοῦναι οἷόν ἐστιν ᾧ εἰκάζει, εἰ
μέλλει εἰκὼν εἶναι. σκόπει δὲ εἰ τὶ λέγω. ἆρ’ ἂν δύο
πράγματα εἴη τοιάδε, οἷον Κρατύλος καὶ Κρατύλου εἰκών, εἴ
τις θεῶν μὴ μόνον τὸ σὸν χρῶμα καὶ σχῆμα ἀπεικάσειεν ὥσπερ
οἱ ζωγράφοι, ἀλλὰ καὶ τὰ ἐντὸς πάντα τοιαῦτα ποιήσειεν
οἷάπερ τὰ σά, καὶ μαλακότητας καὶ θερμότητας τὰς αὐτὰς
ἀποδοίη, καὶ κίνησιν καὶ ψυχὴν καὶ φρόνησιν οἵαπερ ἡ παρὰ
σοὶ ἐνθείη αὐτοῖς, καὶ ἑνὶ λόγῳ πάντα ἅπερ σὺ ἔχεις,
τοιαῦτα ἕτερα καταστήσειεν πλησίον σου; πότερον Κρατύλος ἂν
καὶ εἰκὼν Κρατύλου τότ’ εἴη τὸ τοιοῦτον, ἢ δύο Κρατύλοι;
δύο ἔμοιγε δοκοῦσιν, ὦ Σώκρατες, Κρατύλοι. ὁρᾷς οὖν, ὦ
φίλε, ὅτι ἄλλην χρὴ εἰκόνος ὀρθότητα ζητεῖν καὶ ὧν
νυνδὴ ἐλέγομεν, καὶ οὐκ ἀναγκάζειν, ἐάν τι ἀπῇ ἢ
προσῇ, μηκέτι αὐτὴν εἰκόνα εἶναι; ἢ οὐκ αἰσθάνῃ ὅσου
ἐνδέουσιν αἱ εἰκόνες τὰ αὐτὰ ἔχειν ἐκείνοις ὧν εἰκόνες
εἰσίν; ἔγωγε. γελοῖα γοῦν, ὦ Κρατύλε, ὑπὸ τῶν ὀνομάτων
πάθοι ἂν ἐκεῖνα ὧν ὀνόματά ἐστιν τὰ ὀνόματα, εἰ πάντα
πανταχῇ αὐτοῖς ὁμοιωθείη. διττὰ γὰρ ἄν που πάντα γένοιτο,
καὶ οὐκ ἂν ἔχοι αὐτῶν εἰπεῖν <οὐδεὶς> οὐδέτερον
ὁπότερόν ἐστι τὸ μὲν αὐτό, τὸ δὲ ὄνομα. ἀληθῆ λέγεις.
θαρρῶν τοίνυν, ὦ γενναῖε, ἔα καὶ ὄνομα τὸ μὲν εὖ
κεῖσθαι, τὸ δὲ μή, καὶ μὴ ἀνάγκαζε πάντ’ ἔχειν τὰ
γράμματα, ἵνα κομιδῇ ᾖ τοιοῦτον οἷόνπερ οὗ ὄνομά
ἐστιν, ἀλλ’ ἔα καὶ τὸ μὴ προσῆκον γράμμα ἐπιφέρειν. εἰ δὲ
γράμμα, καὶ ὄνομα ἐν λόγῳ· εἰ δὲ ὄνομα, καὶ λόγον ἐν
λόγῳ μὴ προσήκοντα τοῖς πράγμασιν ἐπιφέρεσθαι, καὶ μηδὲν
ἧττον ὀνομάζεσθαι τὸ πρᾶγμα καὶ λέγεσθαι, ἕως ἂν ὁ τύπος
ἐνῇ τοῦ πράγματος περὶ οὗ ἂν ὁ λόγος ᾖ, ὥσπερ ἐν
τοῖς τῶν στοιχείων ὀνόμασιν, εἰ μέμνησαι ἃ νυνδὴ ἐγὼ καὶ
Ἑρμογένης ἐλέγομεν. ἀλλὰ μέμνημαι. καλῶς τοίνυν. ὅταν γὰρ
τοῦτο ἐνῇ, κἂν μὴ πάντα τὰ προσήκοντα ἔχῃ, λέξεταί γε
τὸ πρᾶγμα, καλῶς ὅταν πάντα, κακῶς δὲ ὅταν ὀλίγα·
λέγεσθαι δ’ οὖν, ὦ μακάριε, ἐῶμεν, ἵνα μὴ ὄφλωμεν ὥσπερ
οἱ ἐν Αἰγίνῃ νύκτωρ περιιόντες ὀψὲ ὁδοῦ, καὶ ἡμεῖς ἐπὶ
τὰ πράγματα δόξωμεν αὖ τῇ ἀληθείᾳ οὕτω πως ἐληλυθέναι
ὀψιαίτερον τοῦ δέοντος, ἢ ζήτει τινὰ ἄλλην ὀνόματος
ὀρθότητα, καὶ μὴ ὁμολόγει δήλωμα συλλαβαῖς καὶ γράμμασι
πράγματος ὄνομα εἶναι. εἰ γὰρ ταῦτα ἀμφότερα ἐρεῖς, οὐχ
οἷός τ’ ἔσῃ συμφωνεῖν σαυτῷ. ἀλλά μοι δοκεῖς γε, ὦ
Σώκρατες, μετρίως λέγειν, καὶ οὕτω τίθεμαι. ἐπειδὴ τοίνυν
ταῦτα ἡμῖν συνδοκεῖ, μετὰ ταῦτα τάδε σκοπῶμεν· εἰ μέλλει
φαμὲν καλῶς κεῖσθαι τὸ ὄνομα, τὰ προσήκοντα δεῖ αὐτὸ
γράμματα ἔχειν; ναί. προσήκει δὲ τὰ ὅμοια τοῖς πράγμασιν;
πάνυ γε. τὰ μὲν ἄρα καλῶς κείμενα οὕτω κεῖται· εἰ δὲ μή
τι καλῶς ἐτέθη, τὸ μὲν ἂν πολὺ ἴσως ἐκ προσηκόντων εἴη
γραμμάτων καὶ ὁμοίων, εἴπερ ἔσται εἰκών, ἔχοι δ’ ἄν τι
καὶ οὐ προσῆκον, δῑ ὃ οὐκ ἂν καλὸν εἴη οὐδὲ καλῶς
εἰργασμένον τὸ ὄνομα. οὕτω φαμὲν ἢ ἄλλως; οὐδὲν δεῖ
οἶμαι διαμάχεσθαι, ὦ Σώκρατες· ἐπεὶ οὐκ ἀρέσκει γέ με τὸ
φάναι ὄνομα μὲν εἶναι, μὴ μέντοι καλῶς γε κεῖσθαι. πότερον
τοῦτο οὐκ ἀρέσκει σε, τὸ εἶναι τὸ ὄνομα δήλωμα τοῦ
πράγματος; ἔμοιγε. ἀλλὰ τὸ εἶναι τῶν ὀνομάτων τὰ μὲν ἐκ
προτέρων συγκείμενα, τὰ δὲ πρῶτα, οὐ καλῶς σοι δοκεῖ
λέγεσθαι; ἔμοιγε. ἀλλὰ τὰ πρῶτα εἰ μέλλει δηλώματά τινων
γίγνεσθαι, ἔχεις τινὰ καλλίω τρόπον τοῦ δηλώματα αὐτὰ
γενέσθαι ἄλλον ἢ αὐτὰ ποιῆσαι ὅτι μάλιστα τοιαῦτα οἷα
ἐκεῖνα ἃ δεῖ δηλοῦν αὐτά; ἢ ὅδε μᾶλλόν σε ἀρέσκει ὁ
τρόπος ὃν Ἑρμογένης λέγει καὶ ἄλλοι πολλοί, τὸ συνθήματα
εἶναι τὰ ὀνόματα καὶ δηλοῦν τοῖς συνθεμένοις προειδόσι δὲ
τὰ πράγματα, καὶ εἶναι ταύτην ὀρθότητα ὀνόματος, συνθήκην,
διαφέρειν δὲ οὐδὲν ἐάντε τις συνθῆται ὥσπερ νῦν σύγκειται,
ἐάντε καὶ τοὐναντίον ἐπὶ μὲν ᾧ νῦν σμικρόν, μέγα
καλεῖν, ἐπὶ δὲ ᾧ μέγα, σμικρόν; πότερός σε ὁ τρόπος
ἀρέσκει; ὅλῳ καὶ παντὶ διαφέρει, ὦ Σώκρατες, τὸ
ὁμοιώματι δηλοῦν ὅτι ἄν τις δηλοῖ ἀλλὰ μὴ τῷ
ἐπιτυχόντι. καλῶς λέγεις. οὐκοῦν εἴπερ ἔσται τὸ ὄνομα
ὅμοιον τῷ πράγματι, ἀναγκαῖον πεφυκέναι τὰ στοιχεῖα ὅμοια
τοῖς πράγμασιν, ἐξ ὧν τὰ πρῶτα ὀνόματά τις συνθήσει; ὧδε
δὲ λέγω· ἆρά ποτ’ ἄν τις συνέθηκεν ὃ νυνδὴ ἐλέγομεν
ζωγράφημα ὅμοιόν τῳ τῶν ὄντων, εἰ μὴ φύσει ὑπῆρχε
φαρμακεῖα ὅμοια ὄντα, ἐξ ὧν συντίθεται τὰ ζωγραφούμενα,
ἐκείνοις ἃ μιμεῖται ἡ γραφική· ἢ ἀδύνατον; ἀδύνατον.
οὐκοῦν ὡσαύτως καὶ ὀνόματα οὐκ ἄν ποτε ὅμοια γένοιτο
οὐδενί, εἰ μὴ ὑπάρξει ἐκεῖνα πρῶτον ὁμοιότητά τινα
ἔχοντα, ἐξ ὧν συντίθεται τὰ ὀνόματα, ἐκείνοις ὧν ἐστι
τὰ ὀνόματα μιμήματα; ἔστι δέ, ἐξ ὧν συνθετέον, στοιχεῖα;
ναί. ἤδη τοίνυν καὶ σὺ κοινώνῃ τοῦ λόγου οὗπερ ἄρτι
Ἑρμογένης. φέρε, καλῶς σοι δοκοῦμεν λέγειν ὅτι τὸ ῥῶ τῇ
φορᾷ καὶ κινήσει καὶ σκληρότητι προσέοικεν, ἢ οὐ καλῶς;
καλῶς ἔμοιγε. τὸ δὲ λάβδα τῷ λείῳ καὶ μαλακῷ καὶ οἷς
νυνδὴ ἐλέγομεν; ναί. οἶσθα οὖν ὅτι ἐπὶ τῷ αὐτῷ
ἡμεῖς μέν φαμεν “σκληρότης,” Ἐρετριῆς δὲ “σκληροτήρ”; πάνυ
γε. πότερον οὖν τό τε ῥῶ καὶ τὸ σῖγμα ἔοικεν ἀμφότερα
τῷ αὐτῷ, καὶ δηλοῖ ἐκείνοις τε τὸ αὐτὸ τελευτῶντος τοῦ
ῥῶ καὶ ἡμῖν τοῦ σῖγμα, ἢ τοῖς ἑτέροις ἡμῶν οὐ δηλοῖ;
δηλοῖ μὲν οὖν ἀμφοτέροις. πότερον ᾗ ὅμοια τυγχάνει ὄντα
τὸ ῥῶ καὶ τὸ σῖγμα, ἢ ᾗ μή; ἧι ὅμοια. ἦ οὖν
ὅμοιά ἐστι πανταχῇ; πρός γε τὸ ἴσως φορὰν δηλοῦν. ἦ καὶ
τὸ λάβδα ἐγκείμενον; οὐ τὸ ἐναντίον δηλοῖ σκληρότητος;
ἴσως γὰρ οὐκ ὀρθῶς ἔγκειται, ὦ Σώκρατες· ὥσπερ καὶ ἃ
νυνδὴ σὺ πρὸς Ἑρμογένη ἔλεγες ἐξαιρῶν τε καὶ ἐντιθεὶς
γράμματα οὗ δέοι, καὶ ὀρθῶς ἐδόκεις ἔμοιγε. καὶ νῦν
ἴσως ἀντὶ τοῦ λάβδα ῥῶ δεῖ λέγειν. εὖ λέγεις. τί οὖν;
νῦν ὡς λέγομεν, οὐδὲν μανθάνομεν ἀλλήλων, ἐπειδάν τις φῇ
“σκληρόν,” οὐδὲ οἶσθα σὺ νῦν ὅτι ἐγὼ λέγω; ἔγωγε, διά
γε τὸ ἔθος, ὦ φίλτατε. ἔθος δὲ λέγων οἴει τι διάφορον
λέγειν συνθήκης; ἢ ἄλλο τι λέγεις τὸ ἔθος ἢ ὅτι ἐγώ,
ὅταν τοῦτο φθέγγωμαι, διανοοῦμαι ἐκεῖνο, σὺ δὲ γιγνώσκεις
ὅτι ἐκεῖνο διανοοῦμαι; οὐ τοῦτο λέγεις; ναί. οὐκοῦν εἰ
γιγνώσκεις ἐμοῦ φθεγγομένου, δήλωμα σοι γίγνεται παρ’ ἐμοῦ;
ναί. ἀπὸ τοῦ ἀνομοίου γε ἢ ὃ διανοούμενος φθέγγομαι,
εἴπερ τὸ λάβδα ἀνόμοιόν ἐστι τῇ ᾗ φὴ|ς σὺ σκληρότητι·
εἰ δὲ τοῦτο οὕτως ἔχει, τί ἄλλο ἢ αὐτὸς σαυτῷ συνέθου
καί σοι γίγνεται ἡ ὀρθότης τοῦ ὀνόματος συνθήκη, ἐπειδή γε
δηλοῖ καὶ τὰ ὅμοια καὶ τὰ ἀνόμοια γράμματα, ἔθους τε καὶ
συνθήκης τυχόντα; εἰ δ’ ὅτι μάλιστα μή ἐστι τὸ ἔθος
συνθήκη, οὐκ ἂν καλῶς ἔτι ἔχοι λέγειν τὴν ὁμοιότητα
δήλωμα εἶναι, ἀλλὰ τὸ ἔθος· ἐκεῖνο γάρ, ὡς ἔοικε, καὶ
ὁμοίῳ καὶ ἀνομοίῳ δηλοῖ. ἐπειδὴ δὲ ταῦτα συγχωροῦμεν, ὦ
Κρατύλε—τὴν γὰρ σιγήν σου συγχώρησιν θήσω—ἀναγκαῖόν που καὶ
συνθήκην τι καὶ ἔθος συμβάλλεσθαι πρὸς δήλωσιν ὧν
διανοούμενοι λέγομεν· ἐπεί, ὦ βέλτιστε, εἰ ’θέλεις ἐπὶ τὸν
ἀριθμὸν ἐλθεῖν, πόθεν οἴει ἕξειν ὀνόματα ὅμοια ἑνὶ
ἑκάστῳ τῶν ἀριθμῶν ἐπενεγκεῖν, ἐὰν μὴ ἐᾷς τι τὴν σὴν
ὁμολογίαν καὶ συνθήκην κῦρος ἔχειν τῶν ὀνομάτων ὀρθότητος
πέρι; ἐμοὶ μὲν οὖν καὶ αὐτῷ ἀρέσκει μὲν κατὰ τὸ
δυνατὸν ὅμοια εἶναι τὰ ὀνόματα τοῖς πράγμασιν· ἀλλὰ μὴ
ὡς ἀληθῶς, τὸ τοῦ Ἑρμογένους, γλίσχρα ᾖ ἡ ὁλκὴ αὕτη
τῆς ὁμοιότητος, ἀναγκαῖον δὲ ᾖ καὶ τῷ φορτικῷ τούτῳ
προσχρῆσθαι, τῇ συνθήκῃ, εἰς ὀνομάτων ὀρθότητα. ἐπεὶ
ἴσως κατά γε τὸ δυνατὸν κάλλιστ’ ἂν λέγοιτο ὅταν ἢ πᾶσιν
ἢ ὡς πλείστοις ὁμοίοις λέγηται, τοῦτο δ’ ἐστὶ προσήκουσιν,
αἴσχιστα δὲ τοὐναντίον. τόδε δέ μοι ἔτι εἰπὲ μετὰ ταῦτα,
τίνα ἡμῖν δύναμιν ἔχει τὰ ὀνόματα καὶ τί φῶμεν αὐτὰ
καλὸν ἀπεργάζεσθαι; διδάσκειν ἔμοιγε δοκεῖ, ὦ Σώκρατες, καὶ
τοῦτο πάνυ ἁπλοῦν εἶναι, ὃς ἂν τὰ ὀνόματα ἐπίστηται,
ἐπίστασθαι καὶ τὰ πράγματα. ἴσως γάρ, ὦ Κρατύλε, τὸ
τοιόνδε λέγεις, ὡς ἐπειδάν τις εἰδῇ τὸ ὄνομα οἷόν
ἐστιν—ἔστι δὲ οἷόνπερ τὸ πρᾶγμα— εἴσεται δὴ καὶ τὸ
πρᾶγμα, ἐπείπερ ὅμοιον τυγχάνει ὂν τῷ ὀνόματι, τέχνη δὲ
μία ἄρ’ ἐστὶν ἡ αὐτὴ πάντων τῶν ἀλλήλοις ὁμοίων. κατὰ
τοῦτο δή μοι δοκεῖς λέγειν ὡς ὃς ἂν τὰ ὀνόματα εἰδῇ
εἴσεται καὶ τὰ πράγματα. ἀληθέστατα λέγεις. ἔχε δή,
ἴδωμεν τίς ποτ’ ἂν εἴη ὁ τρόπος οὗτος τῆς διδασκαλίας
τῶν ὄντων ὃν σὺ λέγεις νῦν, καὶ πότερον ἔστι μὲν καὶ
ἄλλος, οὗτος μέντοι βελτίων, ἢ οὐδ’ ἔστιν ἄλλος ἢ
οὗτος. ποτέρως οἴει; οὕτως ἔγωγε, οὐ πάνυ τι εἶναι
ἄλλον, τοῦτον δὲ καὶ μόνον καὶ βέλτιστον. πότερον δὲ καὶ
εὕρεσιν τῶν ὄντων τὴν αὐτὴν ταύτην εἶναι, τὸν τὰ
ὀνόματα εὑρόντα καὶ ἐκεῖνα ηὑρηκέναι ὧν ἐστι τὰ
ὀνόματα· ἢ ζητεῖν μὲν καὶ εὑρίσκειν ἕτερον δεῖν τρόπον,
μανθάνειν δὲ τοῦτον; πάντων μάλιστα καὶ ζητεῖν καὶ εὑρίσκειν
τὸν αὐτὸν τρόπον τοῦτον κατὰ ταὐτά. φέρε δὴ ἐννοήσωμεν,
ὦ Κρατύλε, εἴ τις ζητῶν τὰ πράγματα ἀκολουθοῖ τοῖς
ὀνόμασι, σκοπῶν οἷον ἕκαστον βούλεται εἶναι, ἆρ’ ἐννοεῖς
ὅτι οὐ σμικρὸς κίνδυνός ἐστιν ἐξαπατηθῆναι; πῶς; δῆλον
ὅτι ὁ θέμενος πρῶτος τὰ ὀνόματα, οἷα ἡγεῖτο εἶναι τὰ
πράγματα, τοιαῦτα ἐτίθετο καὶ τὰ ὀνόματα, ὥς φαμεν. ἦ
γάρ; ναί. εἰ οὖν ἐκεῖνος μὴ ὀρθῶς ἡγεῖτο, ἔθετο δὲ
οἷα ἡγεῖτο, τί οἴει ἡμᾶς τοὺς ἀκολουθοῦντας αὐτῷ
πείσεσθαι; ἄλλο τι ἢ ἐξαπατηθήσεσθαι; ἀλλὰ μὴ οὐχ οὕτως
ἔχει, ὦ Σώκρατες, ἀλλ’ ἀναγκαῖον ᾖ εἰδότα τίθεσθαι τὸν
τιθέμενον τὰ ὀνόματα· εἰ δὲ μή, ὅπερ πάλαι ἐγὼ ἔλεγον,
οὐδ’ ἂν ὀνόματα εἴη. μέγιστον δέ σοι ἔστω τεκμήριον ὅτι
οὐκ ἔσφαλται τῆς ἀληθείας ὁ τιθέμενος· οὐ γὰρ ἄν ποτε
οὕτω σύμφωνα ἦν αὐτῷ ἅπαντα. ἢ οὐκ ἐνενόεις αὐτὸς
λέγων ὡς πάντα κατὰ ταὐτὸν καὶ ἐπὶ ταὐτὸν ἐγίγνετο τὰ
ὀνόματα; ἀλλὰ τοῦτο μέν, ὠγαθὲ Κρατύλε, οὐδέν ἐστιν
ἀπολόγημα. εἰ γὰρ τὸ πρῶτον σφαλεὶς ὁ τιθέμενος τἆλλα ἤδη
πρὸς τοῦτ’ ἐβιάζετο καὶ αὑτῷ συμφωνεῖν ἠνάγκαζεν, οὐδὲν
ἄτοπον, ὥσπερ τῶν διαγραμμάτων ἐνίοτε τοῦ πρώτου σμικροῦ
καὶ ἀδήλου ψεύδους γενομένου, τὰ λοιπὰ πάμπολλα ἤδη ὄντα
ἑπόμενα ὁμολογεῖν ἀλλήλοις. δεῖ δὴ περὶ τῆς ἀρχῆς παντὸς
πράγματος παντὶ ἀνδρὶ τὸν πολὺν λόγον εἶναι καὶ τὴν πολλὴν
σκέψιν εἴτε ὀρθῶς εἴτε μὴ ὑπόκειται· ἐκείνης δὲ
ἐξετασθείσης ἱκανῶς, τὰ λοιπὰ φαίνεσθαι ἐκείνῃ ἑπόμενα.
οὐ μέντοι ἀλλὰ θαυμάζοιμ’ ἂν εἰ καὶ τὰ ὀνόματα συμφωνεῖ
αὐτὰ αὑτοῖς. πάλιν γὰρ ἐπισκεψώμεθα ἃ τὸ πρότερον
διήλθομεν. ὡς τοῦ παντὸς ἰόντος τε καὶ φερομένου καὶ
ῥέοντός φαμεν σημαίνειν ἡμῖν τὴν οὐσίαν τὰ ὀνόματα. ἄλλο
τι οὕτω σοι δοκεῖ δηλοῦν; πάνυ σφόδρα, καὶ ὀρθῶς γε
σημαίνει. σκοπῶμεν δὴ ἐξ αὐτῶν ἀναλαβόντες πρῶτον μὲν τοῦτο
τὸ ὄνομα, τὴν “ἐπιστήμην,” ὡς ἀμφίβολόν [ἐστι], καὶ
μᾶλλον ἔοικε σημαίνοντι ὅτι ἵστησιν ἡμῶν ἐπὶ τοῖς
πράγμασι τὴν ψυχὴν ἢ ὅτι συμπεριφέρεται, καὶ ὀρθότερόν
ἐστιν ὥσπερ νῦν αὐτοῦ τὴν ἀρχὴν λέγειν μᾶλλον ἢ
ἐμβάλλοντας τὸ εἶ “ἑπεϊστήμην,” ἀλλὰ τὴν ἐμβολὴν
ποιήσασθαι ἀντὶ τῆς ἐν τῷ εἶ ἐν τῷ ἰῶτα. ἔπειτα τὸ
“βέβαιον,” ὅτι βάσεώς τινός ἐστιν καὶ στάσεως μίμημα ἀλλ’
οὐ φορᾶς. ἔπειτα ἡ “ἱστορία” αὐτό που σημαίνει ὅτι
ἵστησι τὸν ῥοῦν. καὶ τὸ “πιστὸν” ἱστὰν παντάπασι σημαίνει.
ἔπειτα δὲ ἡ “μνήμη” παντί που μηνύει ὅτι μονή ἐστιν ἐν
τῇ ψυχῇ ἀλλ’ οὐ φορά. εἰ δὲ βούλει, ἡ “ἁμαρτία” καὶ ἡ
“συμφορά,” εἰ κατὰ τὸ ὄνομά τις ἀκολουθήσει, φανεῖται
ταὐτὸν τῇ “συνέσει” ταύτῃ καὶ “ἐπιστήμῃ” καὶ τοῖς
ἄλλοις πᾶσι τοῖς περὶ τὰ σπουδαῖα ὀνόμασιν. ἔτι τοίνυν ἡ
“ἀμαθία” καὶ ἡ “ἀκολασία” παραπλησία τούτοις φαίνεται· ἡ
μὲν γὰρ τοῦ ἅμα θεῷ ἰόντος πορεία φαίνεται, ἡ “ἀμαθία,”
ἡ δ’ “ἀκολασία” παντάπασιν ἀκολουθία τοῖς πράγμασι φαίνεται.
καὶ οὕτως, ἃ νομίζομεν ἐπὶ τοῖς κακίστοις ὀνόματα εἶναι,
ὁμοιότατ’ ἂν φαίνοιτο τοῖς ἐπὶ τοῖς καλλίστοις. οἶμαι δὲ
καὶ ἄλλα πόλλ’ ἄν τις εὕροι εἰ πραγματεύοιτο, ἐξ ὧν
οἰηθείη ἂν αὖ πάλιν τὸν τὰ ὀνόματα τιθέμενον οὐχὶ
ἰόντα οὐδὲ φερόμενα ἀλλὰ μένοντα τὰ πράγματα σημαίνειν.
ἀλλ’, ὦ Σώκρατες, ὁρᾷς ὅτι τὰ πολλὰ ἐκείνως ἐσήμαινεν.
τί οὖν τοῦτο, ὦ Κρατύλε; ὥσπερ ψήφους διαριθμησόμεθα τὰ
ὀνόματα, καὶ ἐν τούτῳ ἔσται ἡ ὀρθότης; ὁπότερα ἂν
πλείω φαίνηται τὰ ὀνόματα σημαίνοντα, ταῦτα δὴ ἔσται
τἀληθῆ; οὔκουν εἰκός γε. οὐδ’ ὁπωστιοῦν, ὦ φίλε. καὶ
ταῦτα μέν γε αὐτοῦ ἐάσωμεν, ἐπανέλθωμεν δὲ πάλιν ὅθεν
δεῦρο μετέβημεν. ἄρτι γὰρ ἐν τοῖς πρόσθεν, εἰ μέμνησαι, τὸν
τιθέμενον τὰ ὀνόματα ἀναγκαῖον ἔφησθα εἶναι εἰδότα
τίθεσθαι οἷς ἐτίθετο. πότερον οὖν ἔτι σοι δοκεῖ οὕτως ἢ
οὔ; ἔτι. ἦ καὶ τὸν τὰ πρῶτα τιθέμενον εἰδότα φὴ|ς
τίθεσθαι; εἰδότα. ἐκ ποίων οὖν ὀνομάτων ἢ μεμαθηκὼς ἢ
ηὑρηκὼς ἦν τὰ πράγματα, εἴπερ τά γε πρῶτα μήπω ἔκειτο,
μαθεῖν δ’ αὖ φαμεν τὰ πράγματα καὶ εὑρεῖν ἀδύνατον εἶναι
ἄλλως ἢ τὰ ὀνόματα μαθόντας ἢ αὐτοὺς ἐξευρόντας οἷά
ἐστι; δοκεῖς τί μοι λέγειν, ὦ Σώκρατες. τίνα οὖν τρόπον
φῶμεν αὐτοὺς εἰδότας θέσθαι ἢ νομοθέτας εἶναι, πρὶν καὶ
ὁτιοῦν ὄνομα κεῖσθαί τε καὶ ἐκείνους εἰδέναι, εἴπερ μὴ
ἔστι τὰ πράγματα μαθεῖν ἀλλ’ ἢ ἐκ τῶν ὀνομάτων; οἶμαι
μὲν ἐγὼ τὸν ἀληθέστατον λόγον περὶ τούτων εἶναι, ὦ
Σώκρατες, μείζω τινὰ δύναμιν εἶναι ἢ ἀνθρωπείαν τὴν
θεμένην τὰ πρῶτα ὀνόματα τοῖς πράγμασιν, ὥστε ἀναγκαῖον
εἶναι αὐτὰ ὀρθῶς ἔχειν. εἶτα οἴει ἐναντία ἂν ἐτίθετο
αὐτὸς αὑτῷ ὁ θείς, ὢν δαίμων τις ἢ θεός; ἢ οὐδέν σοι
ἐδοκοῦμεν ἄρτι λέγειν; ἀλλὰ μὴ οὐκ ἦν τούτων τὰ ἕτερα
ὀνόματα. πότερα, ὦ ἄριστε, τὰ ἐπὶ τὴν στάσιν ἄγοντα ἢ
τὰ ἐπὶ τὴν φοράν; οὐ γάρ που κατὰ τὸ ἄρτι λεχθὲν πλήθει
κριθήσεται. οὔτοι δὴ δίκαιόν γε, ὦ Σώκρατες. ὀνομάτων οὖν
στασιασάντων, καὶ τῶν μὲν φασκόντων ἑαυτὰ εἶναι τὰ ὅμοια
τῇ ἀληθείᾳ, τῶν δ’ ἑαυτά, τίνι ἔτι διακρινοῦμεν, ἢ ἐπὶ
τί ἐλθόντες; οὐ γάρ που ἐπὶ ὀνόματά γε ἕτερα ἄλλα
τούτων· οὐ γὰρ ἔστιν, ἀλλὰ δῆλον ὅτι ἄλλ’ ἄττα ζητητέα
πλὴν ὀνομάτων, ἃ ἡμῖν ἐμφανιεῖ ἄνευ ὀνομάτων ὁπότερα
τούτων ἐστὶ τἀληθῆ, δείξαντα δῆλον ὅτι τὴν ἀλήθειαν τῶν
ὄντων. δοκεῖ μοι οὕτω. ἔστιν ἄρα, ὡς ἔοικεν, ὦ Κρατύλε,
δυνατὸν μαθεῖν ἄνευ ὀνομάτων τὰ ὄντα, εἴπερ ταῦτα οὕτως
ἔχει. φαίνεται. διὰ τίνος ἄλλου οὖν ἔτι προσδοκᾷς ἂν
ταῦτα μαθεῖν; ἆρα δῑ ἄλλου του ἢ οὗπερ εἰκός τε καὶ
δικαιότατον, δῑ ἀλλήλων γε, εἴ πῃ συγγενῆ ἐστιν, καὶ αὐτὰ
δῑ αὑτῶν; τὸ γάρ που ἕτερον ἐκείνων καὶ ἀλλοῖον ἕτερον
ἄν τι καὶ ἀλλοῖον σημαίνοι ἀλλ’ οὐκ ἐκεῖνα. ἀληθῆ μοι
φαίνῃ λέγειν. ἔχε δὴ πρὸς Διός· τὰ δὲ ὀνόματα οὐ
πολλάκις μέντοι ὡμολογήσαμεν τὰ καλῶς κείμενα ἐοικότα εἶναι
ἐκείνοις ὧν ὀνόματα κεῖται, καὶ εἶναι εἰκόνας τῶν
πραγμάτων; ναί. εἰ οὖν ἔστι μὲν ὅτι μάλιστα δῑ ὀνομάτων
τὰ πράγματα μανθάνειν, ἔστι δὲ καὶ δῑ αὐτῶν, ποτέρα ἂν
εἴη καλλίων καὶ σαφεστέρα ἡ μάθησις; ἐκ τῆς εἰκόνος
μανθάνειν αὐτήν τε αὐτὴν εἰ καλῶς εἴκασται, καὶ τὴν
ἀλήθειαν ἧς ἦν εἰκών, ἢ ἐκ τῆς ἀληθείας αὐτήν τε
αὐτὴν καὶ τὴν εἰκόνα αὐτῆς εἰ πρεπόντως εἴργασται; ἐκ
τῆς ἀληθείας μοι δοκεῖ ἀνάγκη εἶναι. ὅντινα μὲν τοίνυν
τρόπον δεῖ μανθάνειν ἢ εὑρίσκειν τὰ ὄντα, μεῖζον ἴσως
ἐστὶν ἐγνωκέναι ἢ κατ’ ἐμὲ καὶ σέ· ἀγαπητὸν δὲ καὶ
τοῦτο ὁμολογήσασθαι, ὅτι οὐκ ἐξ ὀνομάτων ἀλλὰ πολὺ μᾶλλον
αὐτὰ ἐξ αὑτῶν καὶ μαθητέον καὶ ζητητέον ἢ ἐκ τῶν
ὀνομάτων. φαίνεται, ὦ Σώκρατες. ἔτι τοίνυν τόδε σκεψώμεθα,
ὅπως μὴ ἡμᾶς τὰ πολλὰ ταῦτα ὀνόματα ἐς ταὐτὸν τείνοντα
ἐξαπατᾷ, εἰ τῷ ὄντι μὲν οἱ θέμενοι αὐτὰ διανοηθέντες γε
ἔθεντο ὡς ἰόντων ἁπάντων ἀεὶ καὶ ῥεόντων—φαίνονται γὰρ
ἔμοιγε καὶ αὐτῷ οὕτω διανοηθῆναι—τὸ δ’, εἰ ἔτυχεν, οὐχ
οὕτως ἔχει, ἀλλ’ οὗτοι αὐτοί τε ὥσπερ εἴς τινα δίνην
ἐμπεσόντες κυκῶνται καὶ ἡμᾶς ἐφελκόμενοι προσεμβάλλουσιν.
σκέψαι γάρ, ὦ θαυμάσιε Κρατύλε, ὃ ἔγωγε πολλάκις
ὀνειρώττω. πότερον φῶμέν τι εἶναι αὐτὸ καλὸν καὶ ἀγαθὸν
καὶ ἓν ἕκαστον τῶν ὄντων οὕτω, ἢ μή; ἔμοιγε δοκεῖ, ὦ
Σώκρατες, [εἶναι]. αὐτὸ τοίνυν ἐκεῖνο σκεψώμεθα, μὴ εἰ
πρόσωπόν τί ἐστιν καλὸν ἤ τι τῶν τοιούτων, καὶ δοκεῖ ταῦτα
πάντα ῥεῖν· ἀλλ’ αὐτό, φῶμεν, τὸ καλὸν οὐ τοιοῦτον ἀεί
ἐστιν οἷόν ἐστιν; ἀνάγκη. ἆρ’ οὖν οἷόν τε προσειπεῖν
αὐτὸ ὀρθῶς, εἰ ἀεὶ ὑπεξέρχεται, πρῶτον μὲν ὅτι ἐκεῖνό
ἐστιν, ἔπειτα ὅτι τοιοῦτον, ἢ ἀνάγκη ἅμα ἡμῶν λεγόντων
ἄλλο αὐτὸ εὐθὺς γίγνεσθαι καὶ ὑπεξιέναι καὶ μηκέτι οὕτως
ἔχειν; ἀνάγκη. πῶς οὖν ἂν εἴη τὶ ἐκεῖνο ὃ μηδέποτε
ὡσαύτως ἔχει; εἰ γάρ ποτε ὡσαύτως ἴσχει, ἔν γ’ ἐκείνῳ
τῷ χρόνῳ δῆλον ὅτι οὐδὲν μεταβαίνει· εἰ δὲ ἀεὶ ὡσαύτως
ἔχει καὶ τὸ αὐτό ἐστι, πῶς ἂν τοῦτό γε μεταβάλλοι ἢ
κινοῖτο, μηδὲν ἐξιστάμενον τῆς αὑτοῦ ἰδέας; οὐδαμῶς. ἀλλὰ
μὴν οὐδ’ ἂν γνωσθείη γε ὑπ’ οὐδενός. ἅμα γὰρ ἂν
ἐπιόντος τοῦ γνωσομένου ἄλλο καὶ ἀλλοῖον γίγνοιτο, ὥστε
οὐκ ἂν γνωσθείη ἔτι ὁποῖόν γέ τί ἐστιν ἢ πῶς ἔχον·
γνῶσις δὲ δήπου οὐδεμία γιγνώσκει ὃ γιγνώσκει μηδαμῶς
ἔχον. ἔστιν ὡς λέγεις. ἀλλ’ οὐδὲ γνῶσιν εἶναι φάναι
εἰκός, ὦ Κρατύλε, εἰ μεταπίπτει πάντα χρήματα καὶ μηδὲν
μένει. εἰ μὲν γὰρ αὐτὸ τοῦτο, ἡ γνῶσις, τοῦ γνῶσις εἶναι
μὴ μεταπίπτει, μένοι τε ἂν ἀεὶ ἡ γνῶσις καὶ εἴη γνῶσις.
εἰ δὲ καὶ αὐτὸ τὸ εἶδος μεταπίπτει τῆς γνώσεως, ἅμα τ’
ἂν μεταπίπτοι εἰς ἄλλο εἶδος γνώσεως καὶ οὐκ ἂν εἴη
γνῶσις· εἰ δὲ ἀεὶ μεταπίπτει, ἀεὶ οὐκ ἂν εἴη γνῶσις,
καὶ ἐκ τούτου τοῦ λόγου οὔτε τὸ γνωσόμενον οὔτε τὸ
γνωσθησόμενον ἂν εἴη. εἰ δὲ ἔστι μὲν ἀεὶ τὸ γιγνῶσκον,
ἔστι δὲ τὸ γιγνωσκόμενον, ἔστι δὲ τὸ καλόν, ἔστι δὲ τὸ
ἀγαθόν, ἔστι δὲ ἓν ἕκαστον τῶν ὄντων, οὔ μοι φαίνεται
ταῦτα ὅμοια ὄντα, ἃ νῦν ἡμεῖς λέγομεν, ῥοῇ οὐδὲν
οὐδὲ φορᾷ. ταῦτ’ οὖν πότερόν ποτε οὕτως ἔχει ἢ
ἐκείνως ὡς οἱ περὶ Ἡράκλειτόν τε λέγουσιν καὶ ἄλλοι
πολλοί, μὴ οὐ ῥᾴδιον ᾖ ἐπισκέψασθαι, οὐδὲ πάνυ νοῦν
ἔχοντος ἀνθρώπου ἐπιτρέψαντα ὀνόμασιν αὑτὸν καὶ τὴν
αὑτοῦ ψυχὴν θεραπεύειν, πεπιστευκότα ἐκείνοις καὶ τοῖς
θεμένοις αὐτά, διισχυρίζεσθαι ὥς τι εἰδότα, καὶ αὑτοῦ τε
καὶ τῶν ὄντων καταγιγνώσκειν ὡς οὐδὲν ὑγιὲς οὐδενός,
ἀλλὰ πάντα ὥσπερ κεράμια ῥεῖ, καὶ ἀτεχνῶς ὥσπερ οἱ
κατάρρῳ νοσοῦντες ἄνθρωποι οὕτως οἴεσθαι καὶ τὰ πράγματα
διακεῖσθαι, ὑπὸ ῥεύματός τε καὶ κατάρρου πάντα [τὰ] χρήματα
ἔχεσθαι. ἴσως μὲν οὖν δή, ὦ Κρατύλε, οὕτως ἔχει, ἴσως
δὲ καὶ οὔ. σκοπεῖσθαι οὖν χρὴ ἀνδρείως τε καὶ εὖ, καὶ
μὴ ῥᾳδίως ἀποδέχεσθαι—ἔτι γὰρ νέος εἶ καὶ ἡλικίαν
ἔχεις—σκεψάμενον δέ, ἐὰν εὕρῃς, μεταδιδόναι καὶ ἐμοί.
ἀλλὰ ποιήσω ταῦτα. εὖ μέντοι ἴσθι, ὦ Σώκρατες, ὅτι
οὐδὲ νυνὶ ἀσκέπτως ἔχω, ἀλλά μοι σκοπουμένῳ καὶ πράγματα
ἔχοντι πολὺ μᾶλλον ἐκείνως φαίνεται ἔχειν ὡς Ἡράκλειτος
λέγει. εἰς αὖθις τοίνυν με, ὦ ἑταῖρε, διδάξεις, ἐπειδὰν
ἥκῃς· νῦν δέ, ὥσπερ παρεσκεύασαι, πορεύου εἰς ἀγρόν·
προπέμψει δέ σε καὶ Ἑρμογένης ὅδε. ταῦτ’ ἔσται, ὦ
Σώκρατες, ἀλλὰ καὶ σὺ πειρῶ ἔτι ἐννοεῖν ταῦτα ἤδη.
Θεαίτητος Εὐκλείδης Τερπψίων Σωκράτης Θεαίτητος Θεόδωρος
ἄρτι, ὦ Τερψίων, ἢ πάλαι ἐξ ἀγροῦ; ἐπιεικῶς πάλαι. καὶ
σέ γε ἐζήτουν κατ’ ἀγορὰν καὶ ἐθαύμαζον ὅτι οὐχ οἷός τ’
ἦ εὑρεῖν. οὐ γὰρ ἦ κατὰ πόλιν. ποῦ μήν; εἰς λιμένα
καταβαίνων Θεαιτήτῳ ἐνέτυχον φερομένῳ ἐκ Κορίνθου ἀπὸ τοῦ
στρατοπέδου Ἀθήναζε. ζῶντι ἢ τετελευτηκότι; ζῶντι καὶ μάλα
μόλις· χαλεπῶς μὲν γὰρ ἔχει καὶ ὑπὸ τραυμάτων τινῶν,
μᾶλλον μὴν αὐτὸν αἱρεῖ τὸ γεγονὸς νόσημα ἐν τῷ
στρατεύματι. μῶν ἡ δυσεντερία; ναί. οἷον ἄνδρα λέγεις ἐν
κινδύνῳ εἶναι. καλόν τε καὶ ἀγαθόν, ὦ Τερψίων, ἐπεί τοι
καὶ νῦν ἤκουόν τινων μάλα ἐγκωμιαζόντων αὐτὸν περὶ τὴν
μάχην. καὶ οὐδέν γ’ ἄτοπον, ἀλλὰ πολὺ θαυμαστότερον εἰ μὴ
τοιοῦτος ἦν. ἀτὰρ πῶς οὐκ αὐτοῦ Μεγαροῖ κατέλυεν;
ἠπείγετο οἴκαδε· ἐπεὶ ἔγωγ’ ἐδεόμην καὶ συνεβούλευον,
ἀλλ’ οὐκ ἤθελεν. καὶ δῆτα προπέμψας αὐτόν, ἀπιὼν πάλιν
ἀνεμνήσθην καὶ ἐθαύμασα Σωκράτους ὡς μαντικῶς ἄλλα τε δὴ
εἶπε καὶ περὶ τούτου. δοκεῖ γάρ μοι ὀλίγον πρὸ τοῦ θανάτου
ἐντυχεῖν αὐτῷ μειρακίῳ ὄντι, καὶ συγγενόμενός τε καὶ
διαλεχθεὶς πάνυ ἀγασθῆναι αὐτοῦ τὴν φύσιν. καί μοι ἐλθόντι
Ἀθήναζε τούς τε λόγους οὓς διελέχθη αὐτῷ διηγήσατο καὶ
μάλα ἀξίους ἀκοῆς, εἶπέ τε ὅτι πᾶσα ἀνάγκη εἴη τοῦτον
ἐλλόγιμον γενέσθαι, εἴπερ εἰς ἡλικίαν ἔλθοι. καὶ ἀληθῆ
γε, ὡς ἔοικεν, εἶπεν. ἀτὰρ τίνες ἦσαν οἱ λόγοι; ἔχοις
ἂν διηγήσασθαι; οὐ μὰ τὸν Δία, οὔκουν οὕτω γε ἀπὸ
στόματος· ἀλλ’ ἐγραψάμην μὲν τότ’ εὐθὺς οἴκαδ’ ἐλθὼν
ὑπομνήματα, ὕστερον δὲ κατὰ σχολὴν ἀναμιμνῃσκόμενος
ἔγραφον, καὶ ὁσάκις Ἀθήναζε ἀφικοίμην, ἐπανηρώτων τὸν
Σωκράτη ὃ μὴ ἐμεμνήμην, καὶ δεῦρο ἐλθὼν ἐπηνορθούμην·
ὥστε μοι σχεδόν τι πᾶς ὁ λόγος γέγραπται. ἀληθῆ· ἤκουσά
σου καὶ πρότερον, καὶ μέντοι ἀεὶ μέλλων κελεύσειν ἐπιδεῖξαι
διατέτριφα δεῦρο. ἀλλὰ τί κωλύει νῦν ἡμᾶς διελθεῖν; πάντως
ἔγωγε καὶ ἀναπαύσασθαι δέομαι ὡς ἐξ ἀγροῦ ἥκων. ἀλλὰ
μὲν δὴ καὶ αὐτὸς μέχρι Ἐρινοῦ Θεαίτητον προύπεμψα, ὥστε
οὐκ ἂν ἀηδῶς ἀναπαυοίμην. ἀλλ’ ἴωμεν, καὶ ἡμῖν ἅμα
ἀναπαυομένοις ὁ παῖς ἀναγνώσεται. ὀρθῶς λέγεις. τὸ μὲν δὴ
βιβλίον, ὦ Τερψίων, τουτί· ἐγραψάμην δὲ δὴ οὑτωσὶ τὸν
λόγον, οὐκ ἐμοὶ Σωκράτη διηγούμενον ὡς διηγεῖτο, ἀλλὰ
διαλεγόμενον οἷς ἔφη διαλεχθῆναι. ἔφη δὲ τῷ τε γεωμέτρῃ
Θεοδώρῳ καὶ τῷ Θεαιτήτῳ. ἵνα οὖν ἐν τῇ γραφῇ μὴ
παρέχοιεν πράγματα αἱ μεταξὺ τῶν λόγων διηγήσεις περὶ αὑτοῦ
τε ὁπότε λέγοι ὁ Σωκράτης, οἷον “καὶ ἐγὼ ἔφην” ἢ “καὶ
ἐγὼ εἶπον,” ἢ αὖ περὶ τοῦ ἀποκρινομένου ὅτι “συνέφη”
ἢ “οὐχ ὡμολόγει,” τούτων ἕνεκα ὡς αὐτὸν αὐτοῖς
διαλεγόμενον ἔγραψα, ἐξελὼν τὰ τοιαῦτα. καὶ οὐδέν γε ἀπὸ
τρόπου, ὦ Εὐκλείδη. ἀλλά, παῖ, λαβὲ τὸ βιβλίον καὶ λέγε.
εἰ μὲν τῶν ἐν Κυρήνῃ μᾶλλον ἐκηδόμην, ὦ Θεόδωρε, τὰ
ἐκεῖ ἄν σε καὶ περὶ ἐκείνων ἀνηρώτων, εἴ τινες αὐτόθι
περὶ γεωμετρίαν ἤ τινα ἄλλην φιλοσοφίαν εἰσὶ τῶν νέων
ἐπιμέλειαν ποιούμενοι· νῦν δὲ ἧττον γὰρ ἐκείνους ἢ τούσδε
φιλῶ, καὶ μᾶλλον ἐπιθυμῶ εἰδέναι τίνες ἡμῖν τῶν νέων
ἐπίδοξοι γενέσθαι ἐπιεικεῖς. ταῦτα δὴ αὐτός τε σκοπῶ καθ’
ὅσον δύναμαι, καὶ τοὺς ἄλλους ἐρωτῶ οἷς ἂν ὁρῶ τοὺς
νέους ἐθέλοντας συγγίγνεσθαι. σοὶ δὴ οὐκ ὀλίγιστοι
πλησιάζουσι, καὶ δικαίως· ἄξιος γὰρ τά τε ἄλλα καὶ
γεωμετρίας ἕνεκα. εἰ δὴ οὖν τινι ἐνέτυχες ἀξίῳ λόγου,
ἡδέως ἂν πυθοίμην. καὶ μήν, ὦ Σώκρατες, ἐμοί τε εἰπεῖν
καὶ σοὶ ἀκοῦσαι πάνυ ἄξιον οἵῳ ὑμῖν τῶν πολιτῶν
μειρακίῳ ἐντετύχηκα. καὶ εἰ μὲν ἦν καλός, ἐφοβούμην ἂν
σφόδρα λέγειν, μὴ καί τῳ δόξω ἐν ἐπιθυμίᾳ αὐτοῦ εἶναι.
νῦν δέ—καὶ μή μοι ἄχθου—οὐκ ἔστι καλός, προσέοικε δὲ σοὶ
τήν τε σιμότητα καὶ τὸ ἔξω τῶν ὀμμάτων· ἧττον δὲ ἢ σὺ
ταῦτ’ ἔχει. ἀδεῶς δὴ λέγω. εὖ γὰρ ἴσθι ὅτι ὧν δὴ
πώποτε ἐνέτυχον —καὶ πάνυ πολλοῖς πεπλησίακα—οὐδένα πω
ᾐσθόμην οὕτω θαυμαστῶς εὖ πεφυκότα. τὸ γὰρ εὐμαθῆ ὄντα
ὡς ἄλλῳ χαλεπὸν πρᾷον αὖ εἶναι διαφερόντως, καὶ ἐπὶ
τούτοις ἀνδρεῖον παρ’ ὁντινοῦν, ἐγὼ μὲν οὔτ’ ἂν ᾠόμην
γενέσθαι οὔτε ὁρῶ γιγνόμενον· ἀλλ’ οἵ τε ὀξεῖς ὥσπερ
οὗτος καὶ ἀγχίνοι καὶ μνήμονες ὡς τὰ πολλὰ καὶ πρὸς τὰς
ὀργὰς ὀξύρροποί εἰσι, καὶ ᾄττοντες φέρονται ὥσπερ τὰ
ἀνερμάτιστα πλοῖα, καὶ μανικώτεροι ἢ ἀνδρειότεροι φύονται,
οἵ τε αὖ ἐμβριθέστεροι νωθροί πως ἀπαντῶσι πρὸς τὰς
μαθήσεις καὶ λήθης γέμοντες. ὁ δὲ οὕτω λείως τε καὶ
ἀπταίστως καὶ ἀνυσίμως ἔρχεται ἐπὶ τὰς μαθήσεις τε καὶ
ζητήσεις μετὰ πολλῆς πρᾳότητος, οἷον ἐλαίου ῥεῦμα ἀψοφητὶ
ῥέοντος, ὥστε θαυμάσαι τὸ τηλικοῦτον ὄντα οὕτως ταῦτα
διαπράττεσθαι. εὖ ἀγγέλλεις. τίνος δὲ καὶ ἔστι τῶν
πολιτῶν; ἀκήκοα μὲν τοὔνομα, μνημονεύω δὲ οὔ. ἀλλὰ γάρ
ἐστι τῶνδε τῶν προσιόντων ὁ ἐν τῷ μέσῳ· ἄρτι γὰρ ἐν τῷ
ἔξω δρόμῳ ἠλείφοντο ἑταῖροί τέ τινες οὗτοι αὐτοῦ καὶ
αὐτός, νῦν δέ μοι δοκοῦσιν ἀλειψάμενοι δεῦρο ἰέναι. ἀλλὰ
σκόπει εἰ γιγνώσκεις αὐτόν. γιγνώσκω· ὁ τοῦ Σουνιῶς
Εὐφρονίου ἐστίν, καὶ πάνυ γε, ὦ φίλε, ἀνδρὸς οἷον καὶ
σὺ τοῦτον διηγῇ, καὶ ἄλλως εὐδοκίμου, καὶ μέντοι καὶ
οὐσίαν μάλα πολλὴν κατέλιπεν. τὸ δ’ ὄνομα οὐκ οἶδα τοῦ
μειρακίου. Θεαίτητος, ὦ Σώκρατες, τό γε ὄνομα· τὴν μέντοι
οὐσίαν δοκοῦσί μοι ἐπίτροποί τινες διεφθαρκέναι. ἀλλ’ ὅμως
καὶ πρὸς τὴν τῶν χρημάτων ἐλευθεριότητα θαυμαστός, ὦ
Σώκρατες. γεννικὸν λέγεις τὸν ἄνδρα. καί μοι κέλευε αὐτὸν
ἐνθάδε παρακαθίζεσθαι. ἔσται ταῦτα. Θεαίτητε, δεῦρο παρὰ
Σωκράτη. πάνυ μὲν οὖν, ὦ Θεαίτητε, ἵνα κἀγὼ ἐμαυτὸν
ἀνασκέψωμαι ποῖόν τι ἔχω τὸ πρόσωπον· φησὶν γὰρ Θεόδωρος
ἔχειν με σοὶ ὅμοιον. ἀτὰρ εἰ νῷν ἐχόντοιν ἑκατέρου
λύραν ἔφη αὐτὰς ἡρμόσθαι ὁμοίως, πότερον εὐθὺς ἂν
ἐπιστεύομεν ἢ ἐπεσκεψάμεθ’ ἂν εἰ μουσικὸς ὢν λέγει;
ἐπεσκεψάμεθ’ ἄν. οὐκοῦν τοιοῦτον μὲν εὑρόντες ἐπειθόμεθ’
ἄν, ἄμουσον δέ, ἠπιστοῦμεν; ἀληθῆ. νῦν δέ γ’, οἶμαι, εἴ
τι μέλει ἡμῖν τῆς τῶν προσώπων ὁμοιότητος, σκεπτέον εἰ
γραφικὸς ὢν λέγει ἢ οὔ. δοκεῖ μοι. ἦ οὖν ζωγραφικὸς
Θεόδωρος; οὔχ, ὅσον γέ με εἰδέναι. ἆρ’ οὐδὲ γεωμετρικός;
πάντως δήπου, ὦ Σώκρατες. ἦ καὶ ἀστρονομικὸς καὶ
λογιστικός τε καὶ μουσικὸς καὶ ὅσα παιδείας ἔχεται; ἔμοιγε
δοκεῖ. εἰ μὲν ἄρα ἡμᾶς τοῦ σώματός τι ὁμοίους φησὶν
εἶναι ἐπαινῶν πῃ ἢ ψέγων, οὐ πάνυ αὐτῷ ἄξιον τὸν νοῦν
προσέχειν. ἴσως οὔ. τί δ’ εἰ ποτέρου τὴν ψυχὴν ἐπαινοῖ
πρὸς ἀρετήν τε καὶ σοφίαν; ἆρ’ οὐκ ἄξιον τῷ μὲν
ἀκούσαντι προθυμεῖσθαι ἀνασκέψασθαι τὸν ἐπαινεθέντα, τῷ δὲ
προθύμως ἑαυτὸν ἐπιδεικνύναι; πάνυ μὲν οὖν, ὦ Σώκρατες.
ὥρα τοίνυν, ὦ φίλε Θεαίτητε, σοὶ μὲν ἐπιδεικνύναι, ἐμοὶ
δὲ σκοπεῖσθαι· ὡς εὖ ἴσθι ὅτι Θεόδωρος πολλοὺς δὴ πρός με
ἐπαινέσας ξένους τε καὶ ἀστοὺς οὐδένα πω ἐπῄνεσεν ὡς σὲ
νυνδή. εὖ ἂν ἔχοι, ὦ Σώκρατες· ἀλλ’ ὅρα μὴ παίζων
ἔλεγεν. οὐχ οὗτος ὁ τρόπος Θεοδώρου· ἀλλὰ μὴ ἀναδύου τὰ
ὡμολογημένα σκηπτόμενος παίζοντα λέγειν τόνδε, ἵνα μὴ καὶ
ἀναγκασθῇ μαρτυρεῖν—πάντως γὰρ οὐδεὶς ἐπισκήψετ’
αὐτῷ—ἀλλὰ θαρρῶν ἔμμενε τῇ ὁμολογίᾳ. ἀλλὰ χρὴ ταῦτα
ποιεῖν, εἰ σοὶ δοκεῖ. λέγε δή μοι· μανθάνεις που παρὰ
Θεοδώρου γεωμετρίας ἄττα; ἔγωγε. καὶ τῶν περὶ ἀστρονομίαν
τε καὶ ἁρμονίας καὶ λογισμούς; προθυμοῦμαί γε δή. καὶ γὰρ
ἐγώ, ὦ παῖ, παρά τε τούτου καὶ παρ’ ἄλλων οὓς ἂν
οἴωμαί τι τούτων ἐπαΐειν. ἀλλ’ ὅμως τὰ μὲν ἄλλα ἔχω
περὶ αὐτὰ μετρίως, μικρὸν δέ τι ἀπορῶ ὃ μετὰ σοῦ τε καὶ
τῶνδε σκεπτέον. καί μοι λέγε· ἆρ’ οὐ τὸ μανθάνειν ἐστὶν τὸ
σοφώτερον γίγνεσθαι περὶ ὃ μανθάνει τις; πῶς γὰρ οὔ; σοφίᾳ
δέ γ’ οἶμαι σοφοὶ οἱ σοφοί. ναί. τοῦτο δὲ μῶν διαφέρει τι
ἐπιστήμης; τὸ ποῖον; ἡ σοφία. ἢ οὐχ ἅπερ ἐπιστήμονες
ταῦτα καὶ σοφοί; τί μήν; ταὐτὸν ἄρα ἐπιστήμη καὶ σοφία;
ναί. τοῦτ’ αὐτὸ τοίνυν ἐστὶν ὃ ἀπορῶ καὶ οὐ δύναμαι
λαβεῖν ἱκανῶς παρ’ ἐμαυτῷ, ἐπιστήμη ὅτι ποτὲ τυγχάνει
ὄν. ἆρ’ οὖν δὴ ἔχομεν λέγειν αὐτό; τί φατέ; τίς ἂν
ἡμῶν πρῶτος εἴποι; ὁ δὲ ἁμαρτών, καὶ ὃς ἂν ἀεὶ
ἁμαρτάνῃ, καθεδεῖται, ὥσπερ φασὶν οἱ παῖδες οἱ
σφαιρίζοντες, ὄνος· ὃς δ’ ἂν περιγένηται ἀναμάρτητος,
βασιλεύσει ἡμῶν καὶ ἐπιτάξει ὅτι ἂν βούληται
ἀποκρίνεσθαι. τί σιγᾶτε; οὔ τί που, ὦ Θεόδωρε, ἐγὼ ὑπὸ
φιλολογίας ἀγροικίζομαι, προθυμούμενος ἡμᾶς ποιῆσαι
διαλέγεσθαι καὶ φίλους τε καὶ προσηγόρους ἀλλήλοις γίγνεσθαι;
ἥκιστα μέν, ὦ Σώκρατες, τὸ τοιοῦτον ἂν εἴη ἄγροικον,
ἀλλὰ τῶν μειρακίων τι κέλευέ σοι ἀποκρίνεσθαι· ἐγὼ μὲν γὰρ
ἀήθης τῆς τοιαύτης διαλέκτου, καὶ οὐδ’ αὖ συνεθίζεσθαι
ἡλικίαν ἔχω. τοῖσδε δὲ πρέποι τε ἂν τοῦτο καὶ πολὺ πλέον
ἐπιδιδοῖεν· τῷ γὰρ ὄντι ἡ νεότης εἰς πᾶν ἐπίδοσιν ἔχει.
ἀλλ’, ὥσπερ ἤρξω, μὴ ἀφίεσο τοῦ Θεαιτήτου ἀλλ’ ἐρώτα.
ἀκούεις δή, ὦ Θεαίτητε, ἃ λέγει Θεόδωρος, ᾧ ἀπειθεῖν,
ὡς ἐγὼ οἶμαι, οὔτε σὺ ἐθελήσεις, οὔτε θέμις περὶ τὰ
τοιαῦτα ἀνδρὶ σοφῷ ἐπιτάττοντι νεώτερον ἀπειθεῖν. ἀλλ’ εὖ
καὶ γενναίως εἰπέ· τί σοι δοκεῖ εἶναι ἐπιστήμη; ἀλλὰ χρή,
ὦ Σώκρατες, ἐπειδήπερ ὑμεῖς κελεύετε. πάντως γάρ, ἄν τι
καὶ ἁμάρτω, ἐπανορθώσετε. πάνυ μὲν οὖν, ἄνπερ γε οἷοί τε
ὦμεν. δοκεῖ τοίνυν μοι καὶ ἃ παρὰ Θεοδώρου ἄν τις μάθοι
ἐπιστῆμαι εἶναι, γεωμετρία τε καὶ ἃς νυνδὴ σὺ διῆλθες, καὶ
αὖ σκυτοτομική τε καὶ αἱ τῶν ἄλλων δημιουργῶν τέχναι,
πᾶσαί τε καὶ ἑκάστη τούτων, οὐκ ἄλλο τι ἢ ἐπιστήμη
εἶναι. γενναίως γε καὶ φιλοδώρως, ὦ φίλε, ἓν αἰτηθεὶς
πολλὰ δίδως καὶ ποικίλα ἀντὶ ἁπλοῦ. πῶς τί τοῦτο λέγεις,
ὦ Σώκρατες; ἴσως μὲν οὐδέν· ὃ μέντοι οἶμαι, φράσω.
ὅταν λέγῃς σκυτικήν, μή τι ἄλλο φράζεις ἢ ἐπιστήμην
ὑποδημάτων ἐργασίας; οὐδέν. τί δ’ ὅταν τεκτονικήν; μή τι
ἄλλο ἢ ἐπιστήμην τῆς τῶν ξυλίνων σκευῶν ἐργασίας; οὐδὲ
τοῦτο. οὐκοῦν ἐν ἀμφοῖν, οὗ ἑκατέρα ἐπιστήμη, τοῦτο
ὁρίζεις; ναί. τὸ δέ γ’ ἐρωτηθέν, ὦ Θεαίτητε, οὐ τοῦτο
ἦν, τίνων ἡ ἐπιστήμη, οὐδὲ ὁπόσαι τινές· οὐ γὰρ
ἀριθμῆσαι αὐτὰς βουλόμενοι ἠρόμεθα ἀλλὰ γνῶναι ἐπιστήμην
αὐτὸ ὅτι ποτ’ ἐστίν. ἢ οὐδὲν λέγω; πάνυ μὲν οὖν
ὀρθῶς. σκέψαι δὴ καὶ τόδε. εἴ τις ἡμᾶς τῶν φαύλων τι καὶ
προχείρων ἔροιτο, οἷον περὶ πηλοῦ ὅτι ποτ’ ἐστίν, εἰ
ἀποκριναίμεθα αὐτῷ πηλὸς ὁ τῶν χυτρέων καὶ πηλὸς ὁ τῶν
ἰπνοπλαθῶν καὶ πηλὸς ὁ τῶν πλινθουργῶν, οὐκ ἂν γελοῖοι
εἶμεν; ἴσως. πρῶτον μέν γέ που οἰόμενοι συνιέναι ἐκ τῆς
ἡμετέρας ἀποκρίσεως τὸν ἐρωτῶντα, ὅταν εἴπωμεν πηλός,
εἴτε ὁ τῶν κοροπλαθῶν προσθέντες εἴτε ἄλλων ὡντινωνοῦν
δημιουργῶν. ἢ οἴει τίς τι συνίησίν τινος ὄνομα, ὃ μὴ
οἶδεν τί ἐστιν; οὐδαμῶς. οὐδ’ ἄρα ἐπιστήμην ὑποδημάτων
συνίησιν ὁ ἐπιστήμην μὴ εἰδώς. οὐ γάρ. σκυτικὴν ἄρα οὐ
συνίησιν ὃς ἂν ἐπιστήμην ἀγνοῇ, οὐδέ τινα ἄλλην τέχνην.
ἔστιν οὕτως. γελοία ἄρα ἡ ἀπόκρισις τῷ ἐρωτηθέντι
ἐπιστήμη τί ἐστιν, ὅταν ἀποκρίνηται τέχνης τινὸς ὄνομα.
τινὸς γὰρ ἐπιστήμην ἀποκρίνεται οὐ τοῦτ’ ἐρωτηθείς.
ἔοικεν. ἔπειτά γέ που ἐξὸν φαύλως καὶ βραχέως
ἀποκρίνασθαι περιέρχεται ἀπέραντον ὁδόν. οἷον καὶ ἐν τῇ
τοῦ πηλοῦ ἐρωτήσει φαῦλόν που καὶ ἁπλοῦν εἰπεῖν ὅτι γῆ
ὑγρῷ φυραθεῖσα πηλὸς ἂν εἴη, τὸ δ’ ὅτου ἐᾶν χαίρειν.
ῥᾴδιον, ὦ Σώκρατες, νῦν γε οὕτω φαίνεται· ἀτὰρ
κινδυνεύεις ἐρωτᾶν οἷον καὶ αὐτοῖς ἡμῖν ἔναγχος εἰσῆλθε
διαλεγομένοις, ἐμοί τε καὶ τῷ σῷ ὁμωνύμῳ τούτῳ Σωκράτει.
τὸ ποῖον δή, ὦ Θεαίτητε; περὶ δυνάμεών τι ἡμῖν Θεόδωρος
ὅδε ἔγραφε, τῆς τε τρίποδος πέρι καὶ πεντέποδος [ἀποφαίνων]
ὅτι μήκει οὐ σύμμετροι τῇ ποδιαίᾳ, καὶ οὕτω κατὰ μίαν
ἑκάστην προαιρούμενος μέχρι τῆς ἑπτακαιδεκάποδος· ἐν δὲ
ταύτῃ πως ἐνέσχετο. ἡμῖν οὖν εἰσῆλθέ τι τοιοῦτον, ἐπειδὴ
ἄπειροι τὸ πλῆθος αἱ δυνάμεις ἐφαίνοντο, πειραθῆναι
συλλαβεῖν εἰς ἕν, ὅτῳ πάσας ταύτας προσαγορεύσομεν τὰς
δυνάμεις. ἦ καὶ ηὕρετέ τι τοιοῦτον; ἔμοιγε δοκοῦμεν·
σκόπει δὲ καὶ σύ. λέγε. τὸν ἀριθμὸν πάντα δίχα διελάβομεν·
τὸν μὲν δυνάμενον ἴσον ἰσάκις γίγνεσθαι τῷ τετραγώνῳ τὸ
σχῆμα ἀπεικάσαντες τετράγωνόν τε καὶ ἰσόπλευρον προσείπομεν.
καὶ εὖ γε. τὸν τοίνυν μεταξὺ τούτου, ὧν καὶ τὰ τρία καὶ
τὰ πέντε καὶ πᾶς ὃς ἀδύνατος ἴσος ἰσάκις γενέσθαι, ἀλλ’
ἢ πλείων ἐλαττονάκις ἢ ἐλάττων πλεονάκις γίγνεται, μείζων
δὲ καὶ ἐλάττων ἀεὶ πλευρὰ αὐτὸν περιλαμβάνει, τῷ προμήκει
αὖ σχήματι ἀπεικάσαντες προμήκη ἀριθμὸν ἐκαλέσαμεν.
κάλλιστα. ἀλλὰ τί τὸ μετὰ τοῦτο; ὅσαι μὲν γραμμαὶ τὸν
ἰσόπλευρον καὶ ἐπίπεδον ἀριθμὸν τετραγωνίζουσι, μῆκος
ὡρισάμεθα, ὅσαι δὲ τὸν ἑτερομήκη, δυνάμεις, ὡς μήκει μὲν
οὐ συμμέτρους ἐκείναις, τοῖς δ’ ἐπιπέδοις ἃ δύνανται. καὶ
περὶ τὰ στερεὰ ἄλλο τοιοῦτον. ἄριστά γ’ ἀνθρώπων, ὦ
παῖδες· ὥστε μοι δοκεῖ ὁ Θεόδωρος οὐκ ἔνοχος τοῖς
ψευδομαρτυρίοις ἔσεσθαι. καὶ μήν, ὦ Σώκρατες, ὅ γε ἐρωτᾷς
περὶ ἐπιστήμης οὐκ ἂν δυναίμην ἀποκρίνασθαι ὥσπερ περὶ
τοῦ μήκους τε καὶ τῆς δυνάμεως. καίτοι σύ γέ μοι δοκεῖς
τοιοῦτόν τι ζητεῖν· ὥστε πάλιν αὖ φαίνεται ψευδὴς ὁ
Θεόδωρος. τί δέ; εἴ σε πρὸς δρόμον ἐπαινῶν μηδενὶ οὕτω
δρομικῷ ἔφη τῶν νέων ἐντετυχηκέναι, εἶτα διαθέων τοῦ
ἀκμάζοντος καὶ ταχίστου ἡττήθης, ἧττόν τι ἂν οἴει ἀληθῆ
τόνδ’ ἐπαινέσαι; οὐκ ἔγωγε. ἀλλὰ τὴν ἐπιστήμην, ὥσπερ
νυνδὴ ἐγὼ ἔλεγον, σμικρόν τι οἴει εἶναι ἐξευρεῖν καὶ οὐ
τῶν πάντῃ ἄκρων; νὴ τὸν Δί’ ἔγωγε καὶ μάλα γε τῶν
ἀκροτάτων. θάρρει τοίνυν περὶ σαυτῷ καὶ τὶ οἴου Θεόδωρον
λέγειν, προθυμήθητι δὲ παντὶ τρόπῳ τῶν τε ἄλλων πέρι καὶ
ἐπιστήμης λαβεῖν λόγον τί ποτε τυγχάνει ὄν. προθυμίας μὲν
ἕνεκα, ὦ Σώκρατες, φανεῖται. ἴθι δή—καλῶς γὰρ ἄρτι
ὑφηγήσω—πειρῶ μιμούμενος τὴν περὶ τῶν δυνάμεων ἀπόκρισιν,
ὥσπερ ταύτας πολλὰς οὔσας ἑνὶ εἴδει περιέλαβες, οὕτω καὶ
τὰς πολλὰς ἐπιστήμας ἑνὶ λόγῳ προσειπεῖν. ἀλλ’ εὖ ἴσθι,
ὦ Σώκρατες, πολλάκις δὴ αὐτὸ ἐπεχείρησα σκέψασθαι, ἀκούων
τὰς παρὰ σοῦ ἀποφερομένας ἐρωτήσεις. ἀλλὰ γὰρ οὔτ’ αὐτὸς
δύναμαι πεῖσαι ἐμαυτὸν ὡς ἱκανῶς τι λέγω οὔτ’ ἄλλου
ἀκοῦσαι λέγοντος οὕτως ὡς σὺ διακελεύῃ, οὐ μὲν δὴ αὖ
οὐδ’ ἀπαλλαγῆναι τοῦ μέλειν. ὠδίνεις γάρ, ὦ φίλε Θεαίτητε,
διὰ τὸ μὴ κενὸς ἀλλ’ ἐγκύμων εἶναι. οὐκ οἶδα, ὦ
Σώκρατες· ὃ μέντοι πέπονθα λέγω. εἶτα, ὦ καταγέλαστε, οὐκ
ἀκήκοας ὡς ἐγώ εἰμι ὑὸς μαίας μάλα γενναίας τε καὶ
βλοσυρᾶς, Φαιναρέτης; ἤδη τοῦτό γε ἤκουσα. ἆρα καὶ ὅτι
ἐπιτηδεύω τὴν αὐτὴν τέχνην ἀκήκοας; οὐδαμῶς. ἀλλ’ εὖ
ἴσθ’ ὅτι· μὴ μέντοι μου κατείπῃς πρὸς τοὺς ἄλλους. λέληθα
γάρ, ὦ ἑταῖρε, ταύτην ἔχων τὴν τέχνην· οἱ δέ, ἅτε οὐκ
εἰδότες, τοῦτο μὲν οὐ λέγουσι περὶ ἐμοῦ, ὅτι δὲ
ἀτοπώτατός εἰμι καὶ ποιῶ τοὺς ἀνθρώπους ἀπορεῖν. ἦ καὶ
τοῦτο ἀκήκοας; ἔγωγε. εἴπω οὖν σοι τὸ αἴτιον; πάνυ μὲν
οὖν. ἐννόησον δὴ τὸ περὶ τὰς μαίας ἅπαν ὡς ἔχει, καὶ
ῥᾷον μαθήσῃ ὃ βούλομαι. οἶσθα γάρ που ὡς οὐδεμία αὐτῶν
ἔτι αὐτὴ κυϊσκομένη τε καὶ τίκτουσα ἄλλας μαιεύεται, ἀλλ’
αἱ ἤδη ἀδύνατοι τίκτειν. πάνυ μὲν οὖν. αἰτίαν δέ γε
τούτου φασὶν εἶναι τὴν Ἄρτεμιν, ὅτι ἄλοχος οὖσα τὴν
λοχείαν εἴληχε. στερίφαις μὲν οὖν ἄρα οὐκ ἔδωκε
μαιεύεσθαι, ὅτι ἡ ἀνθρωπίνη φύσις ἀσθενεστέρα ἢ λαβεῖν
τέχνην ὧν ἂν ᾖ ἄπειρος· ταῖς δὲ δῑ ἡλικίαν ἀτόκοις
προσέταξε τιμῶσα τὴν αὑτῆς ὁμοιότητα. εἰκός. οὐκοῦν καὶ
τόδε εἰκός τε καὶ ἀναγκαῖον, τὰς κυούσας καὶ μὴ
γιγνώσκεσθαι μᾶλλον ὑπὸ τῶν μαιῶν ἢ τῶν ἄλλων; πάνυ γε.
καὶ μὴν καὶ διδοῦσαί γε αἱ μαῖαι φαρμάκια καὶ ἐπᾴδουσαι
δύνανται ἐγείρειν τε τὰς ὠδῖνας καὶ μαλθακωτέρας ἂν
βούλωνται ποιεῖν, καὶ τίκτειν τε δὴ τὰς δυστοκούσας, καὶ ἐὰν
†νέον ὂν† δόξῃ ἀμβλίσκειν, ἀμβλίσκουσιν; ἔστι ταῦτα. ἆρ’
οὖν ἔτι καὶ τόδε αὐτῶν ᾔσθησαι, ὅτι καὶ προμνήστριαί
εἰσι δεινόταται, ὡς πάσσοφοι οὖσαι περὶ τοῦ γνῶναι ποίαν
χρὴ ποίῳ ἀνδρὶ συνοῦσαν ὡς ἀρίστους παῖδας τίκτειν; οὐ
πάνυ τοῦτο οἶδα. ἀλλ’ ἴσθ’ ὅτι ἐπὶ τούτῳ μεῖζον
φρονοῦσιν ἢ ἐπὶ τῇ ὀμφαλητομίᾳ. ἐννόει γάρ· τῆς αὐτῆς
ἢ ἄλλης οἴει τέχνης εἶναι θεραπείαν τε καὶ συγκομιδὴν τῶν
ἐκ γῆς καρπῶν καὶ αὖ τὸ γιγνώσκειν εἰς ποίαν γῆν ποῖον
φυτόν τε καὶ σπέρμα καταβλητέον; οὔκ, ἀλλὰ τῆς αὐτῆς. εἰς
γυναῖκα δέ, ὦ φίλε, ἄλλην μὲν οἴει τοῦ τοιούτου, ἄλλην
δὲ συγκομιδῆς; οὔκουν εἰκός γε. οὐ γάρ. ἀλλὰ διὰ τὴν
ἄδικόν τε καὶ ἄτεχνον συναγωγὴν ἀνδρὸς καὶ γυναικός, ᾗ
δὴ προαγωγία ὄνομα, φεύγουσι καὶ τὴν προμνηστικὴν ἅτε
σεμναὶ οὖσαι αἱ μαῖαι, φοβούμεναι μὴ εἰς ἐκείνην τὴν
αἰτίαν διὰ ταύτην ἐμπέσωσιν· ἐπεὶ ταῖς γε ὄντως μαίαις
μόναις που προσήκει καὶ προμνήσασθαι ὀρθῶς. φαίνεται. τὸ μὲν
τοίνυν τῶν μαιῶν τοσοῦτον, ἔλαττον δὲ τοῦ ἐμοῦ δράματος.
οὐ γὰρ πρόσεστι γυναιξὶν ἐνίοτε μὲν εἴδωλα τίκτειν, ἔστι
δ’ ὅτε ἀληθινά, τοῦτο δὲ μὴ ῥᾴδιον εἶναι διαγνῶναι. εἰ
γὰρ προσῆν, μέγιστόν τε καὶ κάλλιστον ἔργον ἦν ἂν ταῖς
μαίαις τὸ κρίνειν τὸ ἀληθές τε καὶ μή· ἢ οὐκ οἴει;
ἔγωγε. τῇ δέ γ’ ἐμῇ τέχνῃ τῆς μαιεύσεως τὰ μὲν ἄλλα
ὑπάρχει ὅσα ἐκείναις, διαφέρει δὲ τῷ τε ἄνδρας ἀλλὰ μὴ
γυναῖκας μαιεύεσθαι καὶ τῷ τὰς ψυχὰς αὐτῶν τικτούσας
ἐπισκοπεῖν ἀλλὰ μὴ τὰ σώματα. μέγιστον δὲ τοῦτ’ ἔνι τῇ
ἡμετέρᾳ τέχνῃ, βασανίζειν δυνατὸν εἶναι παντὶ τρόπῳ
πότερον εἴδωλον καὶ ψεῦδος ἀποτίκτει τοῦ νέου ἡ διάνοια ἢ
γόνιμόν τε καὶ ἀληθές. ἐπεὶ τόδε γε καὶ ἐμοὶ ὑπάρχει
ὅπερ ταῖς μαίαις· ἄγονός εἰμι σοφίας, καὶ ὅπερ ἤδη
πολλοί μοι ὠνείδισαν, ὡς τοὺς μὲν ἄλλους ἐρωτῶ, αὐτὸς δὲ
οὐδὲν ἀποφαίνομαι περὶ οὐδενὸς διὰ τὸ μηδὲν ἔχειν σοφόν,
ἀληθὲς ὀνειδίζουσιν. τὸ δὲ αἴτιον τούτου τόδε· μαιεύεσθαί
με ὁ θεὸς ἀναγκάζει, γεννᾶν δὲ ἀπεκώλυσεν. εἰμὶ δὴ οὖν
αὐτὸς μὲν οὐ πάνυ τι σοφός, οὐδέ τί μοι ἔστιν εὕρημα
τοιοῦτον γεγονὸς τῆς ἐμῆς ψυχῆς ἔκγονον· οἱ δ’ ἐμοὶ
συγγιγνόμενοι τὸ μὲν πρῶτον φαίνονται ἔνιοι μὲν καὶ πάνυ
ἀμαθεῖς, πάντες δὲ προϊούσης τῆς συνουσίας, οἷσπερ ἂν ὁ
θεὸς παρείκῃ, θαυμαστὸν ὅσον ἐπιδιδόντες, ὡς αὑτοῖς τε καὶ
τοῖς ἄλλοις δοκοῦσι· καὶ τοῦτο ἐναργὲς ὅτι παρ’ ἐμοῦ
οὐδὲν πώποτε μαθόντες, ἀλλ’ αὐτοὶ παρ’ αὑτῶν πολλὰ καὶ
καλὰ εὑρόντες τε καὶ τεκόντες. τῆς μέντοι μαιείας ὁ θεός τε
καὶ ἐγὼ αἴτιος. ὧδε δὲ δῆλον· πολλοὶ ἤδη τοῦτο
ἀγνοήσαντες καὶ ἑαυτοὺς αἰτιασάμενοι, ἐμοῦ δὲ
καταφρονήσαντες, ἢ αὐτοὶ ἢ ὑπ’ ἄλλων πεισθέντες ἀπῆλθον
πρῳαίτερον τοῦ δέοντος, ἀπελθόντες δὲ τά τε λοιπὰ
ἐξήμβλωσαν διὰ πονηρὰν συνουσίαν καὶ τὰ ὑπ’ ἐμοῦ μαιευθέντα
κακῶς τρέφοντες ἀπώλεσαν, ψευδῆ καὶ εἴδωλα περὶ πλείονος
ποιησάμενοι τοῦ ἀληθοῦς, τελευτῶντες δ’ αὑτοῖς τε καὶ τοῖς
ἄλλοις ἔδοξαν ἀμαθεῖς εἶναι. ὧν εἷς γέγονεν Ἀριστείδης
ὁ Λυσιμάχου καὶ ἄλλοι πάνυ πολλοί· οὕς, ὅταν πάλιν
ἔλθωσι δεόμενοι τῆς ἐμῆς συνουσίας καὶ θαυμαστὰ δρῶντες,
ἐνίοις μὲν τὸ γιγνόμενόν μοι δαιμόνιον ἀποκωλύει συνεῖναι,
ἐνίοις δὲ ἐᾷ, καὶ πάλιν οὗτοι ἐπιδιδόασι. πάσχουσι δὲ
δὴ οἱ ἐμοὶ συγγιγνόμενοι καὶ τοῦτο ταὐτὸν ταῖς τικτούσαις·
ὠδίνουσι γὰρ καὶ ἀπορίας ἐμπίμπλανται νύκτας τε καὶ ἡμέρας
πολὺ μᾶλλον ἢ ’κεῖναι· ταύτην δὲ τὴν ὠδῖνα ἐγείρειν τε
καὶ ἀποπαύειν ἡ ἐμὴ τέχνη δύναται. καὶ οὗτοι μὲν δὴ
οὕτως. ἐνίοις δέ, ὦ Θεαίτητε, οἳ ἄν μοι μὴ δόξωσί πως
ἐγκύμονες εἶναι, γνοὺς ὅτι οὐδὲν ἐμοῦ δέονται, πάνυ
εὐμενῶς προμνῶμαι καί, σὺν θεῷ εἰπεῖν, πάνυ ἱκανῶς τοπάζω
οἷς ἂν συγγενόμενοι ὄναιντο· ὧν πολλοὺς μὲν δὴ ἐξέδωκα
προδίκῳ, πολλοὺς δὲ ἄλλοις σοφοῖς τε καὶ θεσπεσίοις
ἀνδράσι. ταῦτα δή σοι, ὦ ἄριστε, ἕνεκα τοῦδε ἐμήκυνα·
ὑποπτεύω σε, ὥσπερ καὶ αὐτὸς οἴει, ὠδίνειν τι κυοῦντα
ἔνδον. προσφέρου οὖν πρός με ὡς πρὸς μαίας ὑὸν καὶ αὐτὸν
μαιευτικόν, καὶ ἃ ἂν ἐρωτῶ προθυμοῦ ὅπως οἷός τ’ εἶ
οὕτως ἀποκρίνασθαι· καὶ ἐὰν ἄρα σκοπούμενός τι ὧν ἂν
λέγῃς ἡγήσωμαι εἴδωλον καὶ μὴ ἀληθές, εἶτα ὑπεξαιρῶμαι
καὶ ἀποβάλλω, μὴ ἀγρίαινε ὥσπερ αἱ πρωτοτόκοι περὶ τὰ
παιδία. πολλοὶ γὰρ ἤδη, ὦ θαυμάσιε, πρός με οὕτω
διετέθησαν, ὥστε ἀτεχνῶς δάκνειν ἕτοιμοι εἶναι, ἐπειδάν
τινα λῆρον αὐτῶν ἀφαιρῶμαι, καὶ οὐκ οἴονταί με εὐνοίᾳ
τοῦτο ποιεῖν, πόρρω ὄντες τοῦ εἰδέναι ὅτι οὐδεὶς θεὸς
δύσνους ἀνθρώποις, οὐδ’ ἐγὼ δυσνοίᾳ τοιοῦτον οὐδὲν δρῶ,
ἀλλά μοι ψεῦδός τε συγχωρῆσαι καὶ ἀληθὲς ἀφανίσαι οὐδαμῶς
θέμις. πάλιν δὴ οὖν ἐξ ἀρχῆς, ὦ Θεαίτητε, ὅτι ποτ’
ἐστὶν ἐπιστήμη, πειρῶ λέγειν· ὡς δ’ οὐχ οἷός τ’ εἶ,
μηδέποτ’ εἴπῃς. ἐὰν γὰρ θεὸς ἐθέλῃ καὶ ἀνδρίζῃ, οἷός
τ’ ἔσῃ. ἀλλὰ μέντοι, ὦ Σώκρατες, σοῦ γε οὕτω
παρακελευομένου αἰσχρὸν μὴ οὐ παντὶ τρόπῳ προθυμεῖσθαι ὅτι
τις ἔχει λέγειν. δοκεῖ οὖν μοι ὁ ἐπιστάμενός τι
αἰσθάνεσθαι τοῦτο ὃ ἐπίσταται, καὶ ὥς γε νυνὶ φαίνεται,
οὐκ ἄλλο τί ἐστιν ἐπιστήμη ἢ αἴσθησις. εὖ γε καὶ
γενναίως, ὦ παῖ· χρὴ γὰρ οὕτως ἀποφαινόμενον λέγειν. ἀλλὰ
φέρε δὴ αὐτὸ κοινῇ σκεψώμεθα, γόνιμον ἢ ἀνεμιαῖον
τυγχάνει ὄν. αἴσθησις, φῄς, ἐπιστήμη; ναί. κινδυνεύεις
μέντοι λόγον οὐ φαῦλον εἰρηκέναι περὶ ἐπιστήμης, ἀλλ’ ὃν
ἔλεγε καὶ Πρωταγόρας. τρόπον δέ τινα ἄλλον εἴρηκε τὰ αὐτὰ
ταῦτα. φησὶ γάρ που “πάντων χρημάτων μέτρον” ἄνθρωπον εἶναι,
“τῶν μὲν ὄντων ὡς ἔστι, τῶν δὲ μὴ ὄντων ὡς οὐκ ἔστιν.”
ἀνέγνωκας γάρ που; ἀνέγνωκα καὶ πολλάκις. οὐκοῦν οὕτω πως
λέγει, ὡς οἷα μὲν ἕκαστα ἐμοὶ φαίνεται τοιαῦτα μὲν ἔστιν
ἐμοί, οἷα δὲ σοί, τοιαῦτα δὲ αὖ σοί· ἄνθρωπος δὲ σύ τε
κἀγώ; λέγει γὰρ οὖν οὕτω. εἰκὸς μέντοι σοφὸν ἄνδρα μὴ
ληρεῖν· ἐπακολουθήσωμεν οὖν αὐτῷ. ἆρ’ οὐκ ἐνίοτε
πνέοντος ἀνέμου τοῦ αὐτοῦ ὁ μὲν ἡμῶν ῥιγῷ, ὁ δ’ οὔ;
καὶ ὁ μὲν ἠρέμα, ὁ δὲ σφόδρα; καὶ μάλα. πότερον οὖν τότε
αὐτὸ ἐφ’ ἑαυτοῦ τὸ πνεῦμα ψυχρὸν ἢ οὐ ψυχρὸν φήσομεν; ἢ
πεισόμεθα τῷ Πρωταγόρᾳ ὅτι τῷ μὲν ῥιγῶντι ψυχρόν, τῷ
δὲ μὴ οὔ; ἔοικεν. οὐκοῦν καὶ φαίνεται οὕτω ἑκατέρῳ;
ναί. τὸ δέ γε “φαίνεται” αἰσθάνεσθαί ἐστιν; ἔστιν γάρ.
φαντασία ἄρα καὶ αἴσθησις ταὐτὸν ἔν τε θερμοῖς καὶ πᾶσι
τοῖς τοιούτοις. οἷα γὰρ αἰσθάνεται ἕκαστος, τοιαῦτα
ἑκάστῳ καὶ κινδυνεύει εἶναι. ἔοικεν. αἴσθησις ἄρα τοῦ
ὄντος ἀεί ἐστιν καὶ ἀψευδὲς ὡς ἐπιστήμη οὖσα. φαίνεται.
ἆρ’ οὖν πρὸς Χαρίτων πάσσοφός τις ἦν ὁ Πρωταγόρας, καὶ
τοῦτο ἡμῖν μὲν ᾐνίξατο τῷ πολλῷ συρφετῷ, τοῖς δὲ
μαθηταῖς ἐν ἀπορρήτῳ τὴν ἀλήθειαν ἔλεγεν; πῶς δή, ὦ
Σώκρατες, τοῦτο λέγεις; ἐγὼ ἐρῶ καὶ μάλ’ οὐ φαῦλον λόγον,
ὡς ἄρα ἓν μὲν αὐτὸ καθ’ αὑτὸ οὐδέν ἐστιν, οὐδ’ ἄν τι
προσείποις ὀρθῶς οὐδ’ ὁποιονοῦν τι, ἀλλ’ ἐὰν ὡς μέγα
προσαγορεύῃς, καὶ σμικρὸν φανεῖται, καὶ ἐὰν βαρύ, κοῦφον,
σύμπαντά τε οὕτως, ὡς μηδενὸς ὄντος ἑνὸς μήτε τινὸς μήτε
ὁποιουοῦν· ἐκ δὲ δὴ φορᾶς τε καὶ κινήσεως καὶ κράσεως πρὸς
ἄλληλα γίγνεται πάντα ἃ δή φαμεν εἶναι, οὐκ ὀρθῶς
προσαγορεύοντες· ἔστι μὲν γὰρ οὐδέποτ’ οὐδέν, ἀεὶ δὲ
γίγνεται. καὶ περὶ τούτου πάντες ἑξῆς οἱ σοφοὶ πλὴν
Παρμενίδου συμφερέσθων, Πρωταγόρας τε καὶ Ἡράκλειτος καὶ
Ἐμπεδοκλῆς, καὶ τῶν ποιητῶν οἱ ἄκροι τῆς ποιήσεως
ἑκατέρας, κωμῳδίας μὲν Ἐπίχαρμος, τραγῳδίας δὲ Ὅμηρος,
<ὃς> εἰπών— Ὠκεανόν τε θεῶν γένεσιν καὶ μητέρα Τηθύν πάντα
εἴρηκεν ἔκγονα ῥοῆς τε καὶ κινήσεως· ἢ οὐ δοκεῖ τοῦτο
λέγειν; ἔμοιγε. τίς οὖν ἂν ἔτι πρός γε τοσοῦτον
στρατόπεδον καὶ στρατηγὸν Ὅμηρον δύναιτο ἀμφισβητήσας μὴ οὐ
καταγέλαστος γενέσθαι; οὐ ῥᾴδιον, ὦ Σώκρατες. οὐ γάρ, ὦ
Θεαίτητε. ἐπεὶ καὶ τάδε τῷ λόγῳ σημεῖα ἱκανά, ὅτι τὸ
μὲν εἶναι δοκοῦν καὶ τὸ γίγνεσθαι κίνησις παρέχει, τὸ δὲ
μὴ εἶναι καὶ ἀπόλλυσθαι ἡσυχία· τὸ γὰρ θερμόν τε καὶ πῦρ,
ὃ δὴ καὶ τἆλλα γεννᾷ καὶ ἐπιτροπεύει, αὐτὸ γεννᾶται ἐκ
φορᾶς καὶ τρίψεως· τούτω δὲ κινήσεις. ἢ οὐχ αὗται γενέσεις
πυρός; αὗται μὲν οὖν. καὶ μὴν τό γε τῶν ζῴων γένος ἐκ
τῶν αὐτῶν τούτων φύεται. πῶς δ’ οὔ; τί δέ; ἡ τῶν σωμάτων
ἕξις οὐχ ὑπὸ ἡσυχίας μὲν καὶ ἀργίας διόλλυται, ὑπὸ
γυμνασίων δὲ καὶ κινήσεως ἐπὶ πολὺ σῴζεται; ναί. ἡ δ’ ἐν
τῇ ψυχῇ ἕξις οὐχ ὑπὸ μαθήσεως μὲν καὶ μελέτης, κινήσεων
ὄντων, κτᾶταί τε μαθήματα καὶ σῴζεται καὶ γίγνεται βελτίων,
ὑπὸ δ’ ἡσυχίας, ἀμελετησίας τε καὶ ἀμαθίας οὔσης, οὔτε τι
μανθάνει ἅ τε ἂν μάθῃ ἐπιλανθάνεται; καὶ μάλα. τὸ μὲν
ἄρα ἀγαθὸν κίνησις κατά τε ψυχὴν καὶ κατὰ σῶμα, τὸ δὲ
τοὐναντίον; ἔοικεν. ἔτι οὖν σοι λέγω νηνεμίας τε καὶ
γαλήνας καὶ ὅσα τοιαῦτα, ὅτι αἱ μὲν ἡσυχίαι σήπουσι καὶ
ἀπολλύασι, τὰ δ’ ἕτερα σῴζει; καὶ ἐπὶ τούτοις τὸν
κολοφῶνα, [ἀναγκάζω] προσβιβάζω τὴν χρυσῆν σειρὰν ὡς οὐδὲν
ἄλλο ἢ τὸν ἥλιον Ὅμηρος λέγει, καὶ δηλοῖ ὅτι ἕως μὲν
ἂν ἡ περιφορὰ ᾖ κινουμένη καὶ ὁ ἥλιος, πάντα ἔστι καὶ
σῴζεται τὰ ἐν θεοῖς τε καὶ ἀνθρώποις, εἰ δὲ σταίη τοῦτο
ὥσπερ δεθέν, πάντα χρήματ’ ἂν διαφθαρείη καὶ γένοιτ’ ἂν
τὸ λεγόμενον ἄνω κάτω πάντα; ἀλλ’ ἔμοιγε δοκεῖ, ὦ
Σώκρατες, ταῦτα δηλοῦν ἅπερ λέγεις. ὑπόλαβε τοίνυν, ὦ
ἄριστε, οὑτωσί· κατὰ τὰ ὄμματα πρῶτον, ὃ δὴ καλεῖς χρῶμα
λευκόν, μὴ εἶναι αὐτὸ ἕτερόν τι ἔξω τῶν σῶν ὀμμάτων
μηδ’ ἐν τοῖς ὄμμασι μηδέ τιν’ αὐτῷ χώραν ἀποτάξῃς· ἤδη
γὰρ ἂν εἴη τε δήπου ἐν τάξει καὶ μένον καὶ οὐκ ἂν ἐν
γενέσει γίγνοιτο. ἀλλὰ πῶς; ἑπώμεθα τῷ ἄρτι λόγῳ, μηδὲν
αὐτὸ καθ’ αὑτὸ ἓν ὂν τιθέντες· καὶ ἡμῖν οὕτω μέλαν τε
καὶ λευκὸν καὶ ὁτιοῦν ἄλλο χρῶμα ἐκ τῆς προσβολῆς τῶν
ὀμμάτων πρὸς τὴν προσήκουσαν φορὰν φανεῖται γεγενημένον, καὶ
ὃ δὴ ἕκαστον εἶναί φαμεν χρῶμα οὔτε τὸ προσβάλλον οὔτε
τὸ προσβαλλόμενον ἔσται, ἀλλὰ μεταξύ τι ἑκάστῳ ἴδιον
γεγονός· ἢ σὺ διισχυρίσαιο ἂν ὡς οἷον σοὶ φαίνεται
ἕκαστον χρῶμα, τοιοῦτον καὶ κυνὶ καὶ ὁτῳοῦν ζῴῳ; μὰ Δί’
οὐκ ἔγωγε. τί δέ; ἄλλῳ ἀνθρώπῳ ἆρ’ ὅμοιον καὶ σοὶ
φαίνεται ὁτιοῦν; ἔχεις τοῦτο ἰσχυρῶς, ἢ πολὺ μᾶλλον ὅτι
οὐδὲ σοὶ αὐτῷ ταὐτὸν διὰ τὸ μηδέποτε ὁμοίως αὐτὸν
σεαυτῷ ἔχειν; τοῦτο μᾶλλόν μοι δοκεῖ ἢ ἐκεῖνο. οὐκοῦν
εἰ μὲν ᾧ παραμετρούμεθα ἢ οὗ ἐφαπτόμεθα μέγα ἢ λευκὸν
ἢ θερμὸν ἦν, οὐκ ἄν ποτε ἄλλῳ προσπεσὸν ἄλλο ἂν
ἐγεγόνει, αὐτό γε μηδὲν μεταβάλλον· εἰ δὲ αὖ τὸ
παραμετρούμενον ἢ ἐφαπτόμενον ἕκαστον ἦν τούτων, οὐκ ἂν
αὖ ἄλλου προσελθόντος ἤ τι παθόντος αὐτὸ μηδὲν παθὸν
ἄλλο ἂν ἐγένετο. ἐπεὶ νῦν γε, ὦ φίλε, θαυμαστά τε καὶ
γελοῖα εὐχερῶς πως ἀναγκαζόμεθα λέγειν, ὡς φαίη ἂν
Πρωταγόρας τε καὶ πᾶς ὁ τὰ αὐτὰ ἐκείνῳ ἐπιχειρῶν λέγειν.
πῶς δὴ καὶ ποῖα λέγεις; σμικρὸν λαβὲ παράδειγμα, καὶ πάντα
εἴσῃ ἃ βούλομαι. ἀστραγάλους γάρ που ἕξ, ἂν μὲν
τέτταρας αὐτοῖς προσενέγκῃς, πλείους φαμὲν εἶναι τῶν
τεττάρων καὶ ἡμιολίους, ἐὰν δὲ δώδεκα, ἐλάττους καὶ
ἡμίσεις, καὶ οὐδὲ ἀνεκτὸν ἄλλως λέγειν· ἢ σὺ ἀνέξῃ;
οὐκ ἔγωγε. τί οὖν; ἄν σε Πρωταγόρας ἔρηται ἤ τις ἄλλος·
“ὦ Θεαίτητε, ἔσθ’ ὅπως τι μεῖζον ἢ πλέον γίγνεται ἄλλως
ἢ αὐξηθέν;” τί ἀποκρινῇ; ἐὰν μέν, ὦ Σώκρατες, τὸ
δοκοῦν πρὸς τὴν νῦν ἐρώτησιν ἀποκρίνωμαι, ὅτι οὐκ ἔστιν·
ἐὰν δὲ πρὸς τὴν προτέραν, φυλάττων μὴ ἐναντία εἴπω, ὅτι
ἔστιν. εὖ γε νὴ τὴν Ἥραν, ὦ φίλε, καὶ θείως. ἀτάρ, ὡς
ἔοικεν, ἐὰν ἀποκρίνῃ ὅτι ἔστιν, Εὐριπίδειόν τι
συμβήσεται· ἡ μὲν γὰρ γλῶττα ἀνέλεγκτος ἡμῖν ἔσται, ἡ δὲ
φρὴν οὐκ ἀνέλεγκτος. ἀληθῆ. οὐκοῦν εἰ μὲν δεινοὶ καὶ
σοφοὶ ἐγώ τε καὶ σὺ ἦμεν, πάντα τὰ τῶν φρενῶν ἐξητακότες,
ἤδη ἂν τὸ λοιπὸν ἐκ περιουσίας ἀλλήλων ἀποπειρώμενοι,
συνελθόντες σοφιστικῶς εἰς μάχην τοιαύτην, ἀλλήλων τοὺς
λόγους τοῖς λόγοις ἐκρούομεν· νῦν δὲ ἅτε ἰδιῶται πρῶτον
βουλησόμεθα θεάσασθαι αὐτὰ πρὸς αὑτὰ τί ποτ’ ἐστὶν ἃ
διανοούμεθα, πότερον ἡμῖν ἀλλήλοις συμφωνεῖ ἢ οὐδ’
ὁπωστιοῦν. πάνυ μὲν οὖν ἔγωγε τοῦτ’ ἂν βουλοίμην. καὶ
μὴν ἐγώ. ὅτε δ’ οὕτως ἔχει, ἄλλο τι ἢ ἠρέμα, ὡς πάνυ
πολλὴν σχολὴν ἄγοντες, πάλιν ἐπανασκεψόμεθα, οὐ
δυσκολαίνοντες ἀλλὰ τῷ ὄντι ἡμᾶς αὐτοὺς ἐξετάζοντες,
ἅττα ποτ’ ἐστὶ ταῦτα τὰ φάσματα ἐν ἡμῖν; ὧν πρῶτον
ἐπισκοποῦντες φήσομεν, ὡς ἐγὼ οἶμαι, μηδέποτε μηδὲν ἂν
μεῖζον μηδὲ ἔλαττον γενέσθαι μήτε ὄγκῳ μήτε ἀριθμῷ, ἕως
ἴσον εἴη αὐτὸ ἑαυτῷ. οὐχ οὕτως; ναί. δεύτερον δέ γε,
ᾧ μήτε προστιθοῖτο μήτε ἀφαιροῖτο, τοῦτο μήτε αὐξάνεσθαί
ποτε μήτε φθίνειν, ἀεὶ δὲ ἴσον εἶναι. κομιδῇ μὲν οὖν.
ἆρ’ οὖν οὐ καὶ τρίτον, ὃ μὴ πρότερον ἦν, ὕστερον ἀλλὰ
τοῦτο εἶναι ἄνευ τοῦ γενέσθαι καὶ γίγνεσθαι ἀδύνατον;
δοκεῖ γε δή. ταῦτα δή, οἴομαι, ὁμολογήματα τρία μάχεται
αὐτὰ αὑτοῖς ἐν τῇ ἡμετέρᾳ ψυχῇ, ὅταν τὰ περὶ τῶν
ἀστραγάλων λέγωμεν, ἢ ὅταν φῶμεν ἐμὲ τηλικόνδε ὄντα,
μήτε αὐξηθέντα μήτε τοὐναντίον παθόντα, ἐν ἐνιαυτῷ σοῦ
τοῦ νέου νῦν μὲν μείζω εἶναι, ὕστερον δὲ ἐλάττω, μηδὲν
τοῦ ἐμοῦ ὄγκου ἀφαιρεθέντος ἀλλὰ σοῦ αὐξηθέντος. εἰμὶ
γὰρ δὴ ὕστερον ὃ πρότερον οὐκ ἦ, οὐ γενόμενος· ἄνευ γὰρ
τοῦ γίγνεσθαι γενέσθαι ἀδύνατον, μηδὲν δὲ ἀπολλὺς τοῦ
ὄγκου οὐκ ἄν ποτε ἐγιγνόμην ἐλάττων. καὶ ἄλλα δὴ μυρία
ἐπὶ μυρίοις οὕτως ἔχει, εἴπερ καὶ ταῦτα παραδεξόμεθα.
ἕπῃ γάρ που, ὦ Θεαίτητε· δοκεῖς γοῦν μοι οὐκ ἄπειρος τῶν
τοιούτων εἶναι. καὶ νὴ τοὺς θεούς γε, ὦ Σώκρατες, ὑπερφυῶς
ὡς θαυμάζω τί ποτ’ ἐστὶ ταῦτα, καὶ ἐνίοτε ὡς ἀληθῶς
βλέπων εἰς αὐτὰ σκοτοδινιῶ. Θεόδωρος γάρ, ὦ φίλε, φαίνεται
οὐ κακῶς τοπάζειν περὶ τῆς φύσεώς σου. μάλα γὰρ φιλοσόφου
τοῦτο τὸ πάθος, τὸ θαυμάζειν· οὐ γὰρ ἄλλη ἀρχὴ φιλοσοφίας
ἢ αὕτη, καὶ ἔοικεν ὁ τὴν Ἶριν Θαύμαντος ἔκγονον φήσας
οὐ κακῶς γενεαλογεῖν. ἀλλὰ πότερον μανθάνεις ἤδη δῑ ὃ
ταῦτα τοιαῦτ’ ἐστὶν ἐξ ὧν τὸν Πρωταγόραν φαμὲν λέγειν, ἢ
οὔπω; οὔπω μοι δοκῶ. χάριν οὖν μοι εἴσῃ ἐάν σοι ἀνδρός,
μᾶλλον δὲ ἀνδρῶν ὀνομαστῶν τῆς διανοίας τὴν ἀλήθειαν
ἀποκεκρυμμένην συνεξερευνήσωμαι αὐτῶν; πῶς γὰρ οὐκ εἴσομαι,
καὶ πάνυ γε πολλήν; ἄθρει δὴ περισκοπῶν μή τις τῶν ἀμυήτων
ἐπακούῃ. εἰσὶν δὲ οὗτοι οἱ οὐδὲν ἄλλο οἰόμενοι εἶναι
ἢ οὗ ἂν δύνωνται ἀπρὶξ τοῖν χεροῖν λαβέσθαι, πράξεις δὲ
καὶ γενέσεις καὶ πᾶν τὸ ἀόρατον οὐκ ἀποδεχόμενοι ὡς ἐν
οὐσίας μέρει. καὶ μὲν δή, ὦ Σώκρατες, σκληρούς γε λέγεις
καὶ ἀντιτύπους ἀνθρώπους. εἰσὶν γάρ, ὦ παῖ, μάλ’ εὖ
ἄμουσοι· ἇλλοι δὲ πολὺ κομψότεροι, ὧν μέλλω σοι τὰ
μυστήρια λέγειν. ἀρχὴ δέ, ἐξ ἧς καὶ ἃ νυνδὴ ἐλέγομεν
πάντα ἤρτηται, ἥδε αὐτῶν, ὡς τὸ πᾶν κίνησις ἦν καὶ
ἄλλο παρὰ τοῦτο οὐδέν, τῆς δὲ κινήσεως δύο εἴδη, πλήθει
μὲν ἄπειρον ἑκάτερον, δύναμιν δὲ τὸ μὲν ποιεῖν ἔχον, τὸ
δὲ πάσχειν. ἐκ δὲ τῆς τούτων ὁμιλίας τε καὶ τρίψεως πρὸς
ἄλληλα γίγνεται ἔκγονα πλήθει μὲν ἄπειρα, δίδυμα δέ, τὸ
μὲν αἰσθητόν, τὸ δὲ αἴσθησις, ἀεὶ συνεκπίπτουσα καὶ
γεννωμένη μετὰ τοῦ αἰσθητοῦ. αἱ μὲν οὖν αἰσθήσεις τὰ
τοιάδε ἡμῖν ἔχουσιν ὀνόματα, ὄψεις τε καὶ ἀκοαὶ καὶ
ὀσφρήσεις καὶ ψύξεις τε καὶ καύσεις καὶ ἡδοναί γε δὴ καὶ
λῦπαι καὶ ἐπιθυμίαι καὶ φόβοι κεκλημέναι καὶ ἄλλαι,
ἀπέραντοι μὲν αἱ ἀνώνυμοι, παμπληθεῖς δὲ αἱ ὠνομασμέναι·
τὸ δ’ αὖ αἰσθητὸν γένος τούτων ἑκάσταις ὁμόγονον, ὄψεσι
μὲν χρώματα παντοδαπαῖς παντοδαπά, ἀκοαῖς δὲ ὡσαύτως φωναί,
καὶ ταῖς ἄλλαις αἰσθήσεσι τὰ ἄλλα αἰσθητὰ συγγενῆ
γιγνόμενα. τί δὴ οὖν ἡμῖν βούλεται οὗτος ὁ μῦθος, ὦ
Θεαίτητε, πρὸς τὰ πρότερα; ἆρα ἐννοεῖς; οὐ πάνυ, ὦ
Σώκρατες. ἀλλ’ ἄθρει ἐάν πως ἀποτελεσθῇ. βούλεται γὰρ δὴ
λέγειν ὡς ταῦτα πάντα μὲν ὥσπερ λέγομεν κινεῖται, τάχος δὲ
καὶ βραδυτὴς ἔνι τῇ κινήσει αὐτῶν. ὅσον μὲν οὖν βραδύ,
ἐν τῷ αὐτῷ καὶ πρὸς τὰ πλησιάζοντα τὴν κίνησιν ἴσχει
καὶ οὕτω δὴ γεννᾷ, τὰ δὲ γεννώμενα οὕτω δὴ θάττω ἐστίν.
φέρεται γὰρ καὶ ἐν φορᾷ αὐτῶν ἡ κίνησις πέφυκεν. ἐπειδὰν
οὖν ὄμμα καὶ ἄλλο τι τῶν τούτῳ συμμέτρων πλησιάσαν
γεννήσῃ τὴν λευκότητά τε καὶ αἴσθησιν αὐτῇ σύμφυτον, ἃ
οὐκ ἄν ποτε ἐγένετο ἑκατέρου ἐκείνων πρὸς ἄλλο ἐλθόντος,
τότε δὴ μεταξὺ φερομένων τῆς μὲν ὄψεως πρὸς τῶν ὀφθαλμῶν,
τῆς δὲ λευκότητος πρὸς τοῦ συναποτίκτοντος τὸ χρῶμα, ὁ μὲν
ὀφθαλμὸς ἄρα ὄψεως ἔμπλεως ἐγένετο καὶ ὁρᾷ δὴ τότε
καὶ ἐγένετο οὔ τι ὄψις ἀλλ’ ὀφθαλμὸς ὁρῶν, τὸ δὲ
συγγεννῆσαν τὸ χρῶμα λευκότητος περιεπλήσθη καὶ ἐγένετο οὐ
λευκότης αὖ ἀλλὰ λευκόν, εἴτε ξύλον εἴτε λίθος εἴτε
ὁτῳοῦν συνέβη χρῆμα χρωσθῆναι τῷ τοιούτῳ χρώματι. καὶ
τἆλλα δὴ οὕτω, σκληρὸν καὶ θερμὸν καὶ πάντα, τὸν αὐτὸν
τρόπον ὑποληπτέον, αὐτὸ μὲν καθ’ αὑτὸ μηδὲν εἶναι, ὃ δὴ
καὶ τότε ἐλέγομεν, ἐν δὲ τῇ πρὸς ἄλληλα ὁμιλίᾳ πάντα
γίγνεσθαι καὶ παντοῖα ἀπὸ τῆς κινήσεως, ἐπεὶ καὶ τὸ ποιοῦν
εἶναί τι καὶ τὸ πάσχον αὐτῶν ἐπὶ ἑνὸς νοῆσαι, ὥς φασιν,
οὐκ εἶναι παγίως. οὔτε γὰρ ποιοῦν ἐστί τι πρὶν ἂν τῷ
πάσχοντι συνέλθῃ, οὔτε πάσχον πρὶν ἂν τῷ ποιοῦντι· τό τέ
τινι συνελθὸν καὶ ποιοῦν ἄλλῳ αὖ προσπεσὸν πάσχον ἀνεφάνη.
ὥστε ἐξ ἁπάντων τούτων, ὅπερ ἐξ ἀρχῆς ἐλέγομεν, οὐδὲν
εἶναι ἓν αὐτὸ καθ’ αὑτό, ἀλλά τινι ἀεὶ γίγνεσθαι, τὸ δ’
εἶναι πανταχόθεν ἐξαιρετέον, οὐχ ὅτι ἡμεῖς πολλὰ καὶ
ἄρτι ἠναγκάσμεθα ὑπὸ συνηθείας καὶ ἀνεπιστημοσύνης χρῆσθαι
αὐτῷ. τὸ δ’ οὐ δεῖ, ὡς ὁ τῶν σοφῶν λόγος, οὔτε τι
συγχωρεῖν οὔτε του οὔτ’ ἐμοῦ οὔτε τόδε οὔτ’ ἐκεῖνο
οὔτε ἄλλο οὐδὲν ὄνομα ὅτι ἂν ἱστῇ, ἀλλὰ κατὰ φύσιν
φθέγγεσθαι γιγνόμενα καὶ ποιούμενα καὶ ἀπολλύμενα καὶ
ἀλλοιούμενα· ὡς ἐάν τί τις στήσῃ τῷ λόγῳ, εὐέλεγκτος ὁ
τοῦτο ποιῶν. δεῖ δὲ καὶ κατὰ μέρος οὕτω λέγειν καὶ περὶ
πολλῶν ἁθροισθέντων, ᾧ δὴ ἁθροίσματι ἄνθρωπόν τε τίθενται
καὶ λίθον καὶ ἕκαστον ζῷόν τε καὶ εἶδος. ταῦτα δή, ὦ
Θεαίτητε, ἆρ’ ἡδέα δοκεῖ σοι εἶναι, καὶ γεύοιο ἂν αὐτῶν
ὡς ἀρεσκόντων; οὐκ οἶδα ἔγωγε, ὦ Σώκρατες· καὶ γὰρ οὐδὲ
περὶ σοῦ δύναμαι κατανοῆσαι πότερα δοκοῦντά σοι λέγεις αὐτὰ
ἢ ἐμοῦ ἀποπειρᾷ. οὐ μνημονεύεις, ὦ φίλε, ὅτι ἐγὼ μὲν
οὔτ’ οἶδα οὔτε ποιοῦμαι τῶν τοιούτων οὐδὲν ἐμόν, ἀλλ’
εἰμὶ αὐτῶν ἄγονος, σὲ δὲ μαιεύομαι καὶ τούτου ἕνεκα
ἐπᾴδω τε καὶ παρατίθημι ἑκάστων τῶν σοφῶν ἀπογεύσασθαι,
ἕως ἂν εἰς φῶς τὸ σὸν δόγμα συνεξαγάγω· ἐξαχθέντος δὲ
τότ’ ἤδη σκέψομαι εἴτ’ ἀνεμιαῖον εἴτε γόνιμον
ἀναφανήσεται. ἀλλὰ θαρρῶν καὶ καρτερῶν εὖ καὶ ἀνδρείως
ἀποκρίνου ἃ ἂν φαίνηταί σοι περὶ ὧν ἂν ἐρωτῶ. ἐρώτα
δή. λέγε τοίνυν πάλιν εἴ σοι ἀρέσκει τὸ μή τι εἶναι ἀλλὰ
γίγνεσθαι ἀεὶ ἀγαθὸν καὶ καλὸν καὶ πάντα ἃ ἄρτι διῇμεν.
ἀλλ’ ἔμοιγε, ἐπειδὴ σοῦ ἀκούω οὕτω διεξιόντος, θαυμασίως
φαίνεται ὡς ἔχειν λόγον καὶ ὑποληπτέον ᾗπερ διελήλυθας.
μὴ τοίνυν ἀπολίπωμεν ὅσον ἐλλεῖπον αὐτοῦ. λείπεται δὲ
ἐνυπνίων τε πέρι καὶ νόσων τῶν τε ἄλλων καὶ μανίας, ὅσα τε
παρακούειν ἢ παρορᾶν ἤ τι ἄλλο παραισθάνεσθαι λέγεται.
οἶσθα γάρ που ὅτι ἐν πᾶσι τούτοις ὁμολογουμένως ἐλέγχεσθαι
δοκεῖ ὃν ἄρτι διῇμεν λόγον, ὡς παντὸς μᾶλλον ἡμῖν
ψευδεῖς αἰσθήσεις ἐν αὐτοῖς γιγνομένας, καὶ πολλοῦ δεῖ τὰ
φαινόμενα ἑκάστῳ ταῦτα καὶ εἶναι, ἀλλὰ πᾶν τοὐναντίον
οὐδὲν ὧν φαίνεται εἶναι. ἀληθέστατα λέγεις, ὦ Σώκρατες.
τίς δὴ οὖν, ὦ παῖ, λείπεται λόγος τῷ τὴν αἴσθησιν
ἐπιστήμην τιθεμένῳ καὶ τὰ φαινόμενα ἑκάστῳ ταῦτα καὶ
εἶναι τούτῳ ᾧ φαίνεται; ἐγὼ μέν, ὦ Σώκρατες, ὀκνῶ
εἰπεῖν ὅτι οὐκ ἔχω τί λέγω, διότι μοι νυνδὴ ἐπέπληξας
εἰπόντι αὐτό. ἐπεὶ ὡς ἀληθῶς γε οὐκ ἂν δυναίμην
ἀμφισβητῆσαι ὡς οἱ μαινόμενοι ἢ [οἱ] ὀνειρώττοντες οὐ
ψευδῆ δοξάζουσιν, ὅταν οἱ μὲν θεοὶ αὐτῶν οἴωνται εἶναι,
οἱ δὲ πτηνοί τε καὶ ὡς πετόμενοι ἐν τῷ ὕπνῳ διανοῶνται.
ἆρ’ οὖν οὐδὲ τὸ τοιόνδε ἀμφισβήτημα ἐννοεῖς περὶ αὐτῶν,
μάλιστα δὲ περὶ τοῦ ὄναρ τε καὶ ὕπαρ; τὸ ποῖον; ὃ
πολλάκις σε οἶμαι ἀκηκοέναι ἐρωτώντων, τί ἄν τις ἔχοι
τεκμήριον ἀποδεῖξαι, εἴ τις ἔροιτο νῦν οὕτως ἐν τῷ
παρόντι πότερον καθεύδομεν καὶ πάντα ἃ διανοούμεθα
ὀνειρώττομεν, ἢ ἐγρηγόραμέν τε καὶ ὕπαρ ἀλλήλοις
διαλεγόμεθα. καὶ μήν, ὦ Σώκρατες, ἄπορόν γε ὅτῳ χρὴ
ἐπιδεῖξαι τεκμηρίῳ· πάντα γὰρ ὥσπερ ἀντίστροφα τὰ αὐτὰ
παρακολουθεῖ. ἅ τε γὰρ νυνὶ διειλέγμεθα οὐδὲν κωλύει καὶ ἐν
τῷ ὕπνῳ δοκεῖν ἀλλήλοις διαλέγεσθαι· καὶ ὅταν δὴ ὄναρ
ὀνείρατα δοκῶμεν διηγεῖσθαι, ἄτοπος ἡ ὁμοιότης τούτων
ἐκείνοις. ὁρᾷς οὖν ὅτι τό γε ἀμφισβητῆσαι οὐ χαλεπόν,
ὅτε καὶ πότερόν ἐστιν ὕπαρ ἢ ὄναρ ἀμφισβητεῖται, καὶ
δὴ ἴσου ὄντος τοῦ χρόνου ὃν καθεύδομεν ᾧ ἐγρηγόραμεν,
ἐν ἑκατέρῳ διαμάχεται ἡμῶν ἡ ψυχὴ τὰ ἀεὶ παρόντα δόγματα
παντὸς μᾶλλον εἶναι ἀληθῆ, ὥστε ἴσον μὲν χρόνον τάδε
φαμὲν ὄντα εἶναι, ἴσον δὲ ἐκεῖνα, καὶ ὁμοίως ἐφ’
ἑκατέροις διισχυριζόμεθα. παντάπασι μὲν οὖν. οὐκοῦν καὶ
περὶ νόσων τε καὶ μανιῶν ὁ αὐτὸς λόγος, πλὴν τοῦ χρόνου
ὅτι οὐχὶ ἴσος; ὀρθῶς. τί οὖν; πλήθει χρόνου καὶ
ὀλιγότητι τὸ ἀληθὲς ὁρισθήσεται; γελοῖον μεντἂν εἴη
πολλαχῇ. ἀλλά τι ἄλλο ἔχεις σαφὲς ἐνδείξασθαι ὁποῖα
τούτων τῶν δοξασμάτων ἀληθῆ; οὔ μοι δοκῶ. ἐμοῦ τοίνυν
ἄκουε οἷα περὶ αὐτῶν ἂν λέγοιεν οἱ τὰ ἀεὶ δοκοῦντα
ὁριζόμενοι τῷ δοκοῦντι εἶναι ἀληθῆ. λέγουσι δέ, ὡς ἐγὼ
οἶμαι, οὕτως ἐρωτῶντες· “ὦ Θεαίτητε, ὃ ἂν ἕτερον ᾖ
παντάπασιν, μή πῄ τινα δύναμιν τὴν αὐτὴν ἕξει τῷ ἑτέρῳ;
καὶ μὴ ὑπολάβωμεν τῇ μὲν ταὐτὸν εἶναι ὃ ἐρωτῶμεν τῇ
δὲ ἕτερον, ἀλλ’ ὅλως ἕτερον.” ἀδύνατον τοίνυν ταὐτόν τι
ἔχειν ἢ ἐν δυνάμει ἢ ἐν ἄλλῳ ὁτῳοῦν, ὅταν ᾖ
κομιδῇ ἕτερον. ἆρ’ οὖν οὐ καὶ ἀνόμοιον ἀναγκαῖον τὸ
τοιοῦτον ὁμολογεῖν; ἔμοιγε δοκεῖ. εἰ ἄρα τι συμβαίνει
ὅμοιόν τῳ γίγνεσθαι ἢ ἀνόμοιον, εἴτε ἑαυτῷ εἴτε
ἄλλῳ, ὁμοιούμενον μὲν ταὐτὸν φήσομεν γίγνεσθαι,
ἀνομοιούμενον δὲ ἕτερον; ἀνάγκη. οὐκοῦν πρόσθεν ἐλέγομεν
ὡς πολλὰ μὲν εἴη τὰ ποιοῦντα καὶ ἄπειρα, ὡσαύτως δέ γε
τὰ πάσχοντα; ναί. καὶ μὴν ὅτι γε ἄλλο ἄλλῳ συμμειγνύμενον
καὶ ἄλλῳ οὐ ταὐτὰ ἀλλ’ ἕτερα γεννήσει; πάνυ μὲν οὖν.
λέγωμεν δὴ ἐμέ τε καὶ σὲ καὶ τἆλλα ἤδη κατὰ τὸν αὐτὸν
λόγον, Σωκράτη ὑγιαίνοντα καὶ Σωκράτη αὖ ἀσθενοῦντα.
πότερον ὅμοιον τοῦτ’ ἐκείνῳ ἢ ἀνόμοιον φήσομεν; ἆρα τὸν
ἀσθενοῦντα Σωκράτη, ὅλον τοῦτο λέγεις ὅλῳ ἐκείνῳ, τῷ
ὑγιαίνοντι Σωκράτει; κάλλιστα ὑπέλαβες· αὐτὸ τοῦτο λέγω.
ἀνόμοιον δήπου. καὶ ἕτερον ἄρα οὕτως ὥσπερ ἀνόμοιον;
ἀνάγκη. καὶ καθεύδοντα δὴ καὶ πάντα ἃ νυνδὴ διήλθομεν,
ὡσαύτως φήσεις; ἔγωγε. ἕκαστον δὴ τῶν πεφυκότων τι ποιεῖν,
ἄλλο τι, ὅταν μὲν λάβῃ ὑγιαίνοντα Σωκράτη, ὡς ἑτέρῳ μοι
χρήσεται, ὅταν δὲ ἀσθενοῦντα, ὡς ἑτέρῳ; τί δ’ οὐ μέλλει;
καὶ ἕτερα δὴ ἐφ’ ἑκατέρου γεννήσομεν ἐγώ τε ὁ πάσχων καὶ
ἐκεῖνο τὸ ποιοῦν; τί μήν; ὅταν δὴ οἶνον πίνω ὑγιαίνων,
ἡδύς μοι φαίνεται καὶ γλυκύς; ναί. ἐγέννησε γὰρ δὴ ἐκ τῶν
προωμολογημένων τό τε ποιοῦν καὶ τὸ πάσχον γλυκύτητά τε καὶ
αἴσθησιν, ἅμα φερόμενα ἀμφότερα, καὶ ἡ μὲν αἴσθησις πρὸς
τοῦ πάσχοντος οὖσα αἰσθανομένην τὴν γλῶτταν ἀπηργάσατο, ἡ
δὲ γλυκύτης πρὸς τοῦ οἴνου περὶ αὐτὸν φερομένη γλυκὺν τὸν
οἶνον τῇ ὑγιαινούσῃ γλώττῃ ἐποίησεν καὶ εἶναι καὶ
φαίνεσθαι. πάνυ μὲν οὖν τὰ πρότερα ἡμῖν οὕτως ὡμολόγητο.
ὅταν δὲ ἀσθενοῦντα, ἄλλο τι πρῶτον μὲν τῇ ἀληθείᾳ οὐ
τὸν αὐτὸν ἔλαβεν; ἀνομοίῳ γὰρ δὴ προσῆλθεν. ναί. ἕτερα
δὴ αὖ ἐγεννησάτην ὅ τε τοιοῦτος Σωκράτης καὶ ἡ τοῦ οἴνου
πόσις, περὶ μὲν τὴν γλῶτταν αἴσθησιν πικρότητος, περὶ δὲ
τὸν οἶνον γιγνομένην καὶ φερομένην πικρότητα, καὶ τὸν μὲν
οὐ πικρότητα ἀλλὰ πικρόν, ἐμὲ δὲ οὐκ αἴσθησιν ἀλλ’
αἰσθανόμενον; κομιδῇ μὲν οὖν. οὔκουν ἐγώ τε οὐδὲν ἄλλο
ποτὲ γενήσομαι οὕτως αἰσθανόμενος· τοῦ γὰρ ἄλλου ἄλλη
αἴσθησις, καὶ ἀλλοῖον καὶ ἄλλον ποιεῖ τὸν αἰσθανόμενον·
οὔτ’ ἐκεῖνο τὸ ποιοῦν ἐμὲ μήποτ’ ἄλλῳ συνελθὸν ταὐτὸν
γεννῆσαν τοιοῦτον γένηται· ἀπὸ γὰρ ἄλλου ἄλλο γεννῆσαν
ἀλλοῖον γενήσεται. ἔστι ταῦτα. οὐδὲ μὴν ἔγωγε ἐμαυτῷ
τοιοῦτος, ἐκεῖνό τε ἑαυτῷ τοιοῦτον γενήσεται. οὐ γὰρ οὖν.
ἀνάγκη δέ γε ἐμέ τε τινὸς γίγνεσθαι, ὅταν αἰσθανόμενος
γίγνωμαι· αἰσθανόμενον γάρ, μηδενὸς δὲ αἰσθανόμενον,
ἀδύνατον γίγνεσθαι· ἐκεῖνό τε τινὶ γίγνεσθαι, ὅταν γλυκὺ
ἢ πικρὸν ἤ τι τοιοῦτον γίγνηται· γλυκὺ γάρ, μηδενὶ δὲ
γλυκὺ ἀδύνατον γενέσθαι. παντάπασι μὲν οὖν. λείπεται δὴ
οἶμαι ἡμῖν ἀλλήλοις, εἴτ’ ἐσμέν, εἶναι, εἴτε γιγνόμεθα,
γίγνεσθαι, ἐπείπερ ἡμῶν ἡ ἀνάγκη τὴν οὐσίαν συνδεῖ μέν,
συνδεῖ δὲ οὐδενὶ τῶν ἄλλων οὐδ’ αὖ ἡμῖν αὐτοῖς.
ἀλλήλοις δὴ λείπεται συνδεδέσθαι. ὥστε εἴτε τις εἶναί τι
ὀνομάζει, τινὶ εἶναι ἢ τινὸς ἢ πρός τι ῥητέον αὐτῷ,
εἴτε γίγνεσθαι· αὐτὸ δὲ ἐφ’ αὑτοῦ τι ἢ ὂν ἢ γιγνόμενον
οὔτε αὐτῷ λεκτέον οὔτ’ ἄλλου λέγοντος ἀποδεκτέον, ὡς ὁ
λόγος ὃν διεληλύθαμεν σημαίνει. παντάπασι μὲν οὖν, ὦ
Σώκρατες. οὐκοῦν ὅτε δὴ τὸ ἐμὲ ποιοῦν ἐμοί ἐστιν καὶ
οὐκ ἄλλῳ, ἐγὼ καὶ αἰσθάνομαι αὐτοῦ, ἄλλος δ’ οὔ; πῶς
γὰρ οὔ; ἀληθὴς ἄρα ἐμοὶ ἡ ἐμὴ αἴσθησις—τῆς γὰρ ἐμῆς
οὐσίας ἀεί ἐστιν—καὶ ἐγὼ κριτὴς κατὰ τὸν Πρωταγόραν τῶν
τε ὄντων ἐμοὶ ὡς ἔστι, καὶ τῶν μὴ ὄντων ὡς οὐκ ἔστιν.
ἔοικεν. πῶς ἂν οὖν ἀψευδὴς ὢν καὶ μὴ πταίων τῇ
διανοίᾳ περὶ τὰ ὄντα ἢ γιγνόμενα οὐκ ἐπιστήμων ἂν εἴην
ὧνπερ αἰσθητής; οὐδαμῶς ὅπως οὔ. παγκάλως ἄρα σοι
εἴρηται ὅτι ἐπιστήμη οὐκ ἄλλο τί ἐστιν ἢ αἴσθησις, καὶ
εἰς ταὐτὸν συμπέπτωκεν, κατὰ μὲν Ὅμηρον καὶ Ἡράκλειτον καὶ
πᾶν τὸ τοιοῦτον φῦλον οἷον ῥεύματα κινεῖσθαι τὰ πάντα,
κατὰ δὲ Πρωταγόραν τὸν σοφώτατον πάντων χρημάτων ἄνθρωπον
μέτρον εἶναι, κατὰ δὲ Θεαίτητον τούτων οὕτως ἐχόντων
αἴσθησιν ἐπιστήμην γίγνεσθαι. ἦ γάρ, ὦ Θεαίτητε; φῶμεν
τοῦτο σὸν μὲν εἶναι οἷον νεογενὲς παιδίον, ἐμὸν δὲ
μαίευμα; ἢ πῶς λέγεις; οὕτως ἀνάγκη, ὦ Σώκρατες. τοῦτο
μὲν δή, ὡς ἔοικεν, μόλις ποτὲ ἐγεννήσαμεν, ὅτι δή ποτε
τυγχάνει ὄν. μετὰ δὲ τὸν τόκον τὰ ἀμφιδρόμια αὐτοῦ ὡς
ἀληθῶς ἐν κύκλῳ περιθρεκτέον τῷ λόγῳ, σκοπουμένους μὴ
λάθῃ ἡμᾶς οὐκ ἄξιον ὂν τροφῆς τὸ γιγνόμενον, ἀλλὰ
ἀνεμιαῖόν τε καὶ ψεῦδος. ἢ σὺ οἴει πάντως δεῖν τό γε σὸν
τρέφειν καὶ μὴ ἀποτιθέναι, ἢ καὶ ἀνέξῃ ἐλεγχόμενον
ὁρῶν, καὶ οὐ σφόδρα χαλεπανεῖς ἐάν τις σοῦ ὡς πρωτοτόκου
αὐτὸ ὑφαιρῇ; ἀνέξεται, ὦ Σώκρατες, Θεαίτητος· οὐδαμῶς
γὰρ δύσκολος. ἀλλὰ πρὸς θεῶν εἰπὲ ᾗ αὖ οὐχ οὕτως
ἔχει; φιλόλογός γ’ εἶ ἀτεχνῶς καὶ χρηστός, ὦ Θεόδωρε,
ὅτι με οἴει λόγων τινὰ εἶναι θύλακον καὶ ῥᾳδίως
ἐξελόντα ἐρεῖν ὡς οὐκ αὖ ἔχει οὕτω ταῦτα· τὸ δὲ
γιγνόμενον οὐκ ἐννοεῖς, ὅτι οὐδεὶς τῶν λόγων ἐξέρχεται
παρ’ ἐμοῦ ἀλλ’ ἀεὶ παρὰ τοῦ ἐμοὶ προσδιαλεγομένου, ἐγὼ δὲ
οὐδὲν ἐπίσταμαι πλέον πλὴν βραχέος, ὅσον λόγον παρ’ ἑτέρου
σοφοῦ λαβεῖν καὶ ἀποδέξασθαι μετρίως. καὶ νῦν τοῦτο παρὰ
τοῦδε πειράσομαι, οὔ τι αὐτὸς εἰπεῖν. σὺ κάλλιον, ὦ
Σώκρατες, λέγεις· καὶ ποίει οὕτως. οἶσθ’ οὖν, ὦ Θεόδωρε,
ὃ θαυμάζω τοῦ ἑταίρου σου Πρωταγόρου; τὸ ποῖον; τὰ μὲν
ἄλλα μοι πάνυ ἡδέως εἴρηκεν, ὡς τὸ δοκοῦν ἑκάστῳ τοῦτο
καὶ ἔστιν· τὴν δ’ ἀρχὴν τοῦ λόγου τεθαύμακα, ὅτι οὐκ
εἶπεν ἀρχόμενος τῆς Ἀληθείας ὅτι “πάντων χρημάτων μέτρον
ἐστὶν ὗς” ἢ “κυνοκέφαλος” ἤ τι ἄλλο ἀτοπώτερον τῶν
ἐχόντων αἴσθησιν, ἵνα μεγαλοπρεπῶς καὶ πάνυ καταφρονητικῶς
ἤρξατο ἡμῖν λέγειν, ἐνδεικνύμενος ὅτι ἡμεῖς μὲν αὐτὸν
ὥσπερ θεὸν ἐθαυμάζομεν ἐπὶ σοφίᾳ, ὁ δ’ ἄρα ἐτύγχανεν
ὢν εἰς φρόνησιν οὐδὲν βελτίων βατράχου γυρίνου, μὴ ὅτι
ἄλλου του ἀνθρώπων. ἢ πῶς λέγωμεν, ὦ Θεόδωρε; εἰ γὰρ δὴ
ἑκάστῳ ἀληθὲς ἔσται ὃ ἂν δῑ αἰσθήσεως δοξάζῃ, καὶ
μήτε τὸ ἄλλου πάθος ἄλλος βέλτιον διακρινεῖ, μήτε τὴν
δόξαν κυριώτερος ἔσται ἐπισκέψασθαι ἕτερος τὴν ἑτέρου
ὀρθὴ ἢ ψευδής, ἀλλ’ ὃ πολλάκις εἴρηται, αὐτὸς τὰ αὑτοῦ
ἕκαστος μόνος δοξάσει, ταῦτα δὲ πάντα ὀρθὰ καὶ ἀληθῆ, τί
δή ποτε, ὦ ἑταῖρε, Πρωταγόρας μὲν σοφός, ὥστε καὶ ἄλλων
διδάσκαλος ἀξιοῦσθαι δικαίως μετὰ μεγάλων μισθῶν, ἡμεῖς δὲ
ἀμαθέστεροί τε καὶ φοιτητέον ἡμῖν ἦν παρ’ ἐκεῖνον, μέτρῳ
ὄντι αὐτῷ ἑκάστῳ τῆς αὑτοῦ σοφίας; ταῦτα πῶς μὴ φῶμεν
δημούμενον λέγειν τὸν Πρωταγόραν; τὸ δὲ δὴ ἐμόν τε καὶ τῆς
ἐμῆς τέχνης τῆς μαιευτικῆς σιγῶ ὅσον γέλωτα ὀφλισκάνομεν,
οἶμαι δὲ καὶ σύμπασα ἡ τοῦ διαλέγεσθαι πραγματεία. τὸ γὰρ
ἐπισκοπεῖν καὶ ἐπιχειρεῖν ἐλέγχειν τὰς ἀλλήλων φαντασίας τε
καὶ δόξας, ὀρθὰς ἑκάστου οὔσας, οὐ μακρὰ μὲν καὶ
διωλύγιος φλυαρία, εἰ ἀληθὴς ἡ Ἀλήθεια Πρωταγόρου ἀλλὰ μὴ
παίζουσα ἐκ τοῦ ἀδύτου τῆς βίβλου ἐφθέγξατο; ὦ Σώκρατες,
φίλος ἁνήρ, ὥσπερ σὺ νυνδὴ εἶπες. οὐκ ἂν οὖν δεξαίμην
δῑ ἐμοῦ ὁμολογοῦντος ἐλέγχεσθαι Πρωταγόραν, οὐδ’ αὖ σοὶ
παρὰ δόξαν ἀντιτείνειν. τὸν οὖν Θεαίτητον πάλιν λαβέ·
πάντως καὶ νυνδὴ μάλ’ ἐμμελῶς σοι ἐφαίνετο ὑπακούειν. ἆρα
κἂν εἰς Λακεδαίμονα ἐλθών, ὦ Θεόδωρε, πρὸς τὰς παλαίστρας
ἀξιοῖς ἂν ἄλλους θεώμενος γυμνούς, ἐνίους φαύλους, αὐτὸς
μὴ ἀντεπιδεικνύναι τὸ εἶδος παραποδυόμενος; ἀλλὰ τί μὴν
δοκεῖς, εἴπερ μέλλοιέν μοι ἐπιτρέψειν καὶ πείσεσθαι; ὥσπερ
νῦν οἶμαι ὑμᾶς πείσειν ἐμὲ μὲν ἐᾶν θεᾶσθαι καὶ μὴ
ἕλκειν πρὸς τὸ γυμνάσιον σκληρὸν ἤδη ὄντα, τῷ δὲ δὴ
νεωτέρῳ τε καὶ ὑγροτέρῳ ὄντι προσπαλαίειν. ἀλλ’ εἰ οὕτως,
ὦ Θεόδωρε, σοὶ φίλον, οὐδ’ ἐμοὶ ἐχθρόν, φασὶν οἱ
παροιμιαζόμενοι. πάλιν δὴ οὖν ἐπὶ τὸν σοφὸν Θεαίτητον
ἰτέον. λέγε δή, ὦ Θεαίτητε, πρῶτον μὲν ἃ νυνδὴ διήλθομεν,
ἆρα οὐ σὺ θαυμάζεις εἰ ἐξαίφνης οὕτως ἀναφανήσῃ μηδὲν
χείρων εἰς σοφίαν ὁτουοῦν ἀνθρώπων ἢ καὶ θεῶν; ἢ ἧττόν
τι οἴει τὸ Πρωταγόρειον μέτρον εἰς θεοὺς ἢ εἰς ἀνθρώπους
λέγεσθαι; μὰ Δί’ οὐκ ἔγωγε· καὶ ὅπερ γε ἐρωτᾷς, πάνυ
θαυμάζω. ἡνίκα γὰρ διῇμεν ὃν τρόπον λέγοιεν τὸ δοκοῦν
ἑκάστῳ τοῦτο καὶ εἶναι τῷ δοκοῦντι, πάνυ μοι εὖ
ἐφαίνετο λέγεσθαι· νῦν δὲ τοὐναντίον τάχα μεταπέπτωκεν. νέος
γὰρ εἶ, ὦ φίλε παῖ· τῆς οὖν δημηγορίας ὀξέως ὑπακούεις
καὶ πείθῃ. πρὸς γὰρ ταῦτα ἐρεῖ Πρωταγόρας ἤ τις ἄλλος
ὑπὲρ αὐτοῦ· “ὦ γενναῖοι παῖδές τε καὶ γέροντες,
δημηγορεῖτε συγκαθεζόμενοι, θεούς τε εἰς τὸ μέσον ἄγοντες,
οὓς ἐγὼ ἔκ τε τοῦ λέγειν καὶ τοῦ γράφειν περὶ αὐτῶν ὡς
εἰσὶν ἢ ὡς οὐκ εἰσίν, ἐξαιρῶ, καὶ ἃ οἱ πολλοὶ ἂν
ἀποδέχοιντο ἀκούοντες, λέγετε ταῦτα, ὡς δεινὸν εἰ μηδὲν
διοίσει εἰς σοφίαν ἕκαστος τῶν ἀνθρώπων βοσκήματος ὁτουοῦν·
ἀπόδειξιν δὲ καὶ ἀνάγκην οὐδ’ ἡντινοῦν λέγετε ἀλλὰ τῷ
εἰκότι χρῆσθε, ᾧ εἰ ἐθέλοι Θεόδωρος ἢ ἄλλος τις τῶν
γεωμετρῶν χρώμενος γεωμετρεῖν, ἄξιος οὐδ’ ἑνὸς μόνου ἂν
εἴη. σκοπεῖτε οὖν σύ τε καὶ Θεόδωρος εἰ ἀποδέξεσθε
πιθανολογίᾳ τε καὶ εἰκόσι περὶ τηλικούτων λεγομένους λόγους.”
ἀλλ’ οὐ δίκαιον, ὦ Σώκρατες, οὔτε σὺ οὔτε ἂν ἡμεῖς
φαῖμεν. ἄλλῃ δὴ σκεπτέον, ὡς ἔοικεν, ὡς ὅ τε σὸς καὶ ὁ
Θεοδώρου λόγος. πάνυ μὲν οὖν ἄλλῃ. τῇδε δὴ σκοπῶμεν εἰ
ἄρα ἐστὶν ἐπιστήμη τε καὶ αἴσθησις ταὐτὸν ἢ ἕτερον.
εἰς γὰρ τοῦτό που πᾶς ὁ λόγος ἡμῖν ἔτεινεν, καὶ τούτου
χάριν τὰ πολλὰ καὶ ἄτοπα ταῦτα ἐκινήσαμεν. οὐ γάρ;
παντάπασι μὲν οὖν. ἦ οὖν ὁμολογήσομεν, ἃ τῷ ὁρᾶν
αἰσθανόμεθα ἢ τῷ ἀκούειν, πάντα ταῦτα ἅμα καὶ
ἐπίστασθαι; οἷον τῶν βαρβάρων πρὶν μαθεῖν τὴν φωνὴν πότερον
οὐ φήσομεν ἀκούειν ὅταν φθέγγωνται, ἢ ἀκούειν τε καὶ
ἐπίστασθαι ἃ λέγουσι; καὶ αὖ γράμματα μὴ ἐπιστάμενοι,
βλέποντες εἰς αὐτὰ πότερον οὐχ ὁρᾶν ἢ ἐπίστασθαι εἴπερ
ὁρῶμεν διισχυριούμεθα; αὐτό γε, ὦ Σώκρατες, τοῦτο αὐτῶν,
ὅπερ ὁρῶμέν τε καὶ ἀκούομεν, ἐπίστασθαι φήσομεν· τῶν μὲν
γὰρ τὸ σχῆμα καὶ τὸ χρῶμα ὁρᾶν τε καὶ ἐπίστασθαι, τῶν δὲ
τὴν ὀξύτητα καὶ βαρύτητα ἀκούειν τε ἅμα καὶ εἰδέναι· ἃ
δὲ οἵ τε γραμματισταὶ περὶ αὐτῶν καὶ οἱ ἑρμηνῆς
διδάσκουσιν, οὔτε αἰσθάνεσθαι τῷ ὁρᾶν ἢ ἀκούειν οὔτε
ἐπίστασθαι. ἄριστά γ’, ὦ Θεαίτητε, καὶ οὐκ ἄξιόν σοι
πρὸς ταῦτα ἀμφισβητῆσαι, ἵνα καὶ αὐξάνῃ. ἀλλ’ ὅρα δὴ
καὶ τόδε ἄλλο προσιόν, καὶ σκόπει πῇ αὐτὸ διωσόμεθα. τὸ
ποῖον δή; τὸ τοιόνδε· εἴ τις ἔροιτο· “ἆρα δυνατὸν ὅτου
τις ἐπιστήμων γένοιτό ποτε, ἔτι ἔχοντα μνήμην αὐτοῦ τούτου
καὶ σῳζόμενον, τότε ὅτε μέμνηται μὴ ἐπίστασθαι αὐτὸ τοῦτο
ὃ μέμνηται;” μακρολογῶ δέ, ὡς ἔοικε, βουλόμενος ἐρέσθαι εἰ
μαθών τίς τι μεμνημένος μὴ οἶδε. καὶ πῶς, ὦ Σώκρατες;
τέρας γὰρ ἂν εἴη ὃ λέγεις. μὴ οὖν ἐγὼ ληρῶ; σκόπει
δέ. ἆρα τὸ ὁρᾶν οὐκ αἰσθάνεσθαι λέγεις καὶ τὴν ὄψιν
αἴσθησιν; ἔγωγε. οὐκοῦν ὁ ἰδών τι ἐπιστήμων ἐκείνου
γέγονεν ὃ εἶδεν κατὰ τὸν ἄρτι λόγον; ναί. τί δέ; μνήμην
οὐ λέγεις μέντοι τι; ναί. πότερον οὐδενὸς ἢ τινός; τινὸς
δήπου. οὐκοῦν ὧν ἔμαθε καὶ ὧν ᾔσθετο, τοιουτωνί τινων;
τί μήν; ὃ δὴ εἶδέ τις, μέμνηταί που ἐνίοτε; μέμνηται. ἦ
καὶ μύσας; ἢ τοῦτο δράσας ἐπελάθετο; ἀλλὰ δεινόν, ὦ
Σώκρατες, τοῦτό γε φάναι. δεῖ γε μέντοι, εἰ σώσομεν τὸν
πρόσθε λόγον· εἰ δὲ μή, οἴχεται. καὶ ἐγώ, νὴ τὸν Δία,
ὑποπτεύω, οὐ μὴν ἱκανῶς γε συννοῶ· ἀλλ’ εἰπὲ πῇ. τῇδε·
ὁ μὲν ὁρῶν ἐπιστήμων, φαμέν, τούτου γέγονεν οὗπερ ὁρῶν·
ὄψις γὰρ καὶ αἴσθησις καὶ ἐπιστήμη ταὐτὸν ὡμολόγηται.
πάνυ γε. ὁ δέ γε ὁρῶν καὶ ἐπιστήμων γεγονὼς οὗ ἑώρα,
ἐὰν μύσῃ, μέμνηται μέν, οὐχ ὁρᾷ δὲ αὐτό. ἦ γάρ; ναί.
τὸ δέ γε “οὐχ ὁρᾷ” “οὐκ ἐπίσταταί” ἐστιν, εἴπερ καὶ τὸ
“ὁρᾷ” “ἐπίσταται.” ἀληθῆ. συμβαίνει ἄρα, οὗ τις
ἐπιστήμων ἐγένετο, ἔτι μεμνημένον αὐτὸν μὴ ἐπίστασθαι,
ἐπειδὴ οὐχ ὁρᾷ· ὃ τέρας ἔφαμεν ἂν εἶναι εἰ γίγνοιτο.
ἀληθέστατα λέγεις. τῶν ἀδυνάτων δή τι συμβαίνειν φαίνεται
ἐάν τις ἐπιστήμην καὶ αἴσθησιν ταὐτὸν φῇ εἶναι. ἔοικεν.
ἄλλο ἄρα ἑκάτερον φατέον. κινδυνεύει. τί οὖν δῆτ’ ἂν
εἴη ἐπιστήμη; πάλιν ἐξ ἀρχῆς, ὡς ἔοικεν, λεκτέον. καίτοι
τί ποτε μέλλομεν, ὦ Θεαίτητε, δρᾶν; τίνος πέρι; φαινόμεθά
μοι ἀλεκτρυόνος ἀγεννοῦς δίκην πρὶν νενικηκέναι ἀποπηδήσαντες
ἀπὸ τοῦ λόγου ᾄδειν. πῶς δή; ἀντιλογικῶς ἐοίκαμεν πρὸς
τὰς τῶν ὀνομάτων ὁμολογίας ἀνομολογησάμενοι καὶ τοιούτῳ
τινὶ περιγενόμενοι τοῦ λόγου ἀγαπᾶν, καὶ οὐ φάσκοντες
ἀγωνισταὶ ἀλλὰ φιλόσοφοι εἶναι λανθάνομεν ταὐτὰ ἐκείνοις
τοῖς δεινοῖς ἀνδράσιν ποιοῦντες. οὔπω μανθάνω ὅπως λέγεις.
ἀλλ’ ἐγὼ πειράσομαι δηλῶσαι περὶ αὐτῶν ὅ γε δὴ νοῶ.
ἠρόμεθα γὰρ δὴ εἰ μαθὼν καὶ μεμνημένος τίς τι μὴ
ἐπίσταται, καὶ τὸν ἰδόντα καὶ μύσαντα μεμνημένον ὁρῶντα δὲ
οὒ ἀποδείξαντες, οὐκ εἰδότα ἀπεδείξαμεν καὶ ἅμα
μεμνημένον· τοῦτο δ’ εἶναι ἀδύνατον. καὶ οὕτω δὴ μῦθος
ἀπώλετο ὁ Πρωταγόρειος, καὶ ὁ σὸς ἅμα ὁ τῆς ἐπιστήμης
καὶ αἰσθήσεως ὅτι ταὐτόν ἐστιν. φαίνεται. οὔ τι ἄν,
οἶμαι, ὦ φίλε, εἴπερ γε ὁ πατὴρ τοῦ ἑτέρου μύθου ἔζη,
ἀλλὰ πολλὰ ἂν ἤμυνε· νῦν δὲ ὀρφανὸν αὐτὸν ἡμεῖς
προπηλακίζομεν. καὶ γὰρ οὐδ’ οἱ ἐπίτροποι, οὓς Πρωταγόρας
κατέλιπεν, βοηθεῖν ἐθέλουσιν, ὧν Θεόδωρος εἷς ὅδε. ἀλλὰ
δὴ αὐτοὶ κινδυνεύσομεν τοῦ δικαίου ἕνεκ’ αὐτῷ βοηθεῖν. οὐ
γὰρ ἐγώ, ὦ Σώκρατες, ἀλλὰ μᾶλλον Καλλίας ὁ Ἱππονίκου τῶν
ἐκείνου ἐπίτροπος· ἡμεῖς δέ πως θᾶττον ἐκ τῶν ψιλῶν λόγων
πρὸς τὴν γεωμετρίαν ἀπενεύσαμεν. χάριν γε μέντοι σοὶ ἕξομεν
ἐὰν αὐτῷ βοηθῇς. καλῶς λέγεις, ὦ Θεόδωρε. σκέψαι οὖν
τήν γ’ ἐμὴν βοήθειαν. τῶν γὰρ ἄρτι δεινότερα ἄν τις
ὁμολογήσειεν μὴ προσέχων τοῖς ῥήμασι τὸν νοῦν, ᾗ τὸ πολὺ
εἰθίσμεθα φάναι τε καὶ ἀπαρνεῖσθαι. σοὶ λέγω ὅπῃ, ἢ
Θεαιτήτῳ. εἰς τὸ κοινὸν μὲν οὖν, ἀποκρινέσθω δὲ ὁ
νεώτερος· σφαλεὶς γὰρ ἧττον ἀσχημονήσει. λέγω δὴ τὸ
δεινότατον ἐρώτημα, ἔστι δὲ οἶμαι τοιόνδε τι· “ἆρα οἷόν
τε τὸν αὐτὸν εἰδότα τι τοῦτο ὃ οἶδεν μὴ εἰδέναι;” τί δὴ
οὖν ἀποκρινούμεθα, ὦ Θεαίτητε; ἀδύνατόν που, οἶμαι
ἔγωγε. οὔκ, εἰ τὸ ὁρᾶν γε ἐπίστασθαι θήσεις. τί γὰρ
χρήσῃ ἀφύκτῳ ἐρωτήματι, τὸ λεγόμενον ἐν φρέατι συσχόμενος,
ὅταν ἐρωτᾷ ἀνέκπληκτος ἀνήρ, καταλαβὼν τῇ χειρὶ σοῦ τὸν
ἕτερον ὀφθαλμόν, εἰ ὁρᾷς τὸ ἱμάτιον τῷ κατειλημμένῳ;
οὐ φήσω οἶμαι τούτῳ γε, τῷ μέντοι ἑτέρῳ. οὐκοῦν ὁρᾷς
τε καὶ οὐχ ὁρᾷς ἅμα ταὐτόν; οὕτω γέ πως. οὐδὲν ἐγώ,
φήσει, τοῦτο οὔτε τάττω οὔτ’ ἠρόμην τὸ ὅπως, ἀλλ’ εἰ ὃ
ἐπίστασαι, τοῦτο καὶ οὐκ ἐπίστασαι. νῦν δὲ ὃ οὐχ ὁρᾷς
ὁρῶν φαίνῃ. ὡμολογηκὼς δὲ τυγχάνεις τὸ ὁρᾶν ἐπίστασθαι
καὶ τὸ μὴ ὁρᾶν μὴ ἐπίστασθαι. ἐξ οὖν τούτων λογίζου τί
σοι συμβαίνει. ἀλλὰ λογίζομαι ὅτι τἀναντία οἷς ὑπεθέμην.
ἴσως δέ γ’, ὦ θαυμάσιε, πλείω ἂν τοιαῦτ’ ἔπαθες εἴ τίς
σε προσηρώτα εἰ ἐπίστασθαι ἔστι μὲν ὀξύ, ἔστι δὲ ἀμβλύ,
καὶ ἐγγύθεν μὲν ἐπίστασθαι, πόρρωθεν δὲ μή, καὶ σφόδρα καὶ
ἠρέμα τὸ αὐτό, καὶ ἄλλα μυρία, ἃ ἐλλοχῶν ἂν
πελταστικὸς ἀνὴρ μισθοφόρος ἐν λόγοις ἐρόμενος, ἡνίκ’
ἐπιστήμην καὶ αἴσθησιν ταὐτὸν ἔθου, ἐμβαλὼν ἂν εἰς τὸ
ἀκούειν καὶ ὀσφραίνεσθαι καὶ τὰς τοιαύτας αἰσθήσεις,
ἤλεγχεν ἂν ἐπέχων καὶ οὐκ ἀνιεὶς πρὶν θαυμάσας τὴν
πολυάρατον σοφίαν συνεποδίσθης ὑπ’ αὐτοῦ, οὗ δή σε
χειρωσάμενός τε καὶ συνδήσας ἤδη ἂν τότε ἐλύτρου χρημάτων
ὅσων σοί τε κἀκείνῳ ἐδόκει. τίν’ οὖν δὴ ὁ Πρωταγόρας,
φαίης ἂν ἴσως, λόγον ἐπίκουρον τοῖς αὑτοῦ ἐρεῖ; ἄλλο τι
πειρώμεθα λέγειν; πάνυ μὲν οὖν. ταῦτά τε δὴ πάντα ὅσα
ἡμεῖς ἐπαμύνοντες αὐτῷ λέγομεν, καὶ ὁμόσε οἶμαι
χωρήσεται καταφρονῶν ἡμῶν καὶ λέγων· “οὗτος δὴ ὁ Σωκράτης
ὁ χρηστός, ἐπειδὴ αὐτῷ παιδίον τι ἐρωτηθὲν ἔδεισεν εἰ
οἷόν τε τὸν αὐτὸν τὸ αὐτὸ μεμνῆσθαι ἅμα καὶ μὴ
εἰδέναι, καὶ δεῖσαν ἀπέφησεν διὰ τὸ μὴ δύνασθαι προορᾶν,
γέλωτα δὴ τὸν ἐμὲ ἐν τοῖς λόγοις ἀπέδειξεν. τὸ δέ, ὦ
ῥᾳθυμότατε Σώκρατες, τῇδ’ ἔχει· ὅταν τι τῶν ἐμῶν δῑ
ἐρωτήσεως σκοπῇς, ἐὰν μὲν ὁ ἐρωτηθεὶς οἷάπερ ἂν ἐγὼ
ἀποκριναίμην ἀποκρινάμενος σφάλληται, ἐγὼ ἐλέγχομαι, εἰ δὲ
ἀλλοῖα, αὐτὸς ὁ ἐρωτηθείς. αὐτίκα γὰρ δοκεῖς τινά σοι
συγχωρήσεσθαι μνήμην παρεῖναί τῳ ὧν ἔπαθε, τοιοῦτόν τι
οὖσαν πάθος οἷον ὅτε ἔπασχε, μηκέτι πάσχοντι; πολλοῦ γε
δεῖ. ἢ αὖ ἀποκνήσειν ὁμολογεῖν οἷόν τ’ εἶναι εἰδέναι
καὶ μὴ εἰδέναι τὸν αὐτὸν τὸ αὐτό; ἢ ἐάνπερ τοῦτο
δείσῃ, δώσειν ποτὲ τὸν αὐτὸν εἶναι τὸν ἀνομοιούμενον τῷ
πρὶν ἀνομοιοῦσθαι ὄντι; μᾶλλον δὲ τὸν εἶναί τινα ἀλλ’
οὐχὶ τούς, καὶ τούτους γιγνομένους ἀπείρους, ἐάνπερ
ἀνομοίωσις γίγνηται, εἰ δὴ ὀνομάτων γε δεήσει θηρεύσεις
διευλαβεῖσθαι ἀλλήλων; ἀλλ’, ὦ μακάριε,” φήσει, “γενναιοτέρως
ἐπ’ αὐτὸ ἐλθὼν ὃ λέγω, εἰ δύνασαι, ἐξέλεγξον ὡς οὐχὶ
ἴδιαι αἰσθήσεις ἑκάστῳ ἡμῶν γίγνονται, ἢ ὡς ἰδίων
γιγνομένων οὐδέν τι ἂν μᾶλλον τὸ φαινόμενον μόνῳ ἐκείνῳ
γίγνοιτο, ἢ εἰ εἶναι δεῖ ὀνομάζειν, εἴη ᾧπερ φαίνεται·
ὗς δὲ δὴ καὶ κυνοκεφάλους λέγων οὐ μόνον αὐτὸς ὑηνεῖς,
ἀλλὰ καὶ τοὺς ἀκούοντας τοῦτο δρᾶν εἰς τὰ συγγράμματά μου
ἀναπείθεις, οὐ καλῶς ποιῶν. ἐγὼ γάρ φημι μὲν τὴν ἀλήθειαν
ἔχειν ὡς γέγραφα· μέτρον γὰρ ἕκαστον ἡμῶν εἶναι τῶν τε
ὄντων καὶ μή, μυρίον μέντοι διαφέρειν ἕτερον ἑτέρου αὐτῷ
τούτῳ, ὅτι τῷ μὲν ἄλλα ἔστι τε καὶ φαίνεται, τῷ δὲ
ἄλλα. καὶ σοφίαν καὶ σοφὸν ἄνδρα πολλοῦ δέω τὸ μὴ φάναι
εἶναι, ἀλλ’ αὐτὸν τοῦτον καὶ λέγω σοφόν, ὃς ἄν τινι
ἡμῶν, ᾧ φαίνεται καὶ ἔστι κακά, μεταβάλλων ποιήσῃ ἀγαθὰ
φαίνεσθαί τε καὶ εἶναι. τὸν δὲ λόγον αὖ μὴ τῷ ῥήματί
μου δίωκε, ἀλλ’ ὧδε ἔτι σαφέστερον μάθε τί λέγω. οἷον γὰρ
ἐν τοῖς πρόσθεν ἐλέγετο ἀναμνήσθητι, ὅτι τῷ μὲν
ἀσθενοῦντι πικρὰ φαίνεται ἃ ἐσθίει καὶ ἔστι, τῷ δὲ
ὑγιαίνοντι τἀναντία ἔστι καὶ φαίνεται. σοφώτερον μὲν οὖν
τούτων οὐδέτερον δεῖ ποιῆσαι—οὐδὲ γὰρ δυνατόν—οὐδὲ
κατηγορητέον ὡς ὁ μὲν κάμνων ἀμαθὴς ὅτι τοιαῦτα δοξάζει, ὁ
δὲ ὑγιαίνων σοφὸς ὅτι ἀλλοῖα, μεταβλητέον δ’ ἐπὶ θάτερα·
ἀμείνων γὰρ ἡ ἑτέρα ἕξις. οὕτω δὲ καὶ ἐν τῇ παιδείᾳ
ἀπὸ ἑτέρας ἕξεως ἐπὶ τὴν ἀμείνω μεταβλητέον· ἀλλ’ ὁ μὲν
ἰατρὸς φαρμάκοις μεταβάλλει, ὁ δὲ σοφιστὴς λόγοις. ἐπεὶ οὔ
τί γε ψευδῆ δοξάζοντά τίς τινα ὕστερον ἀληθῆ ἐποίησε
δοξάζειν· οὔτε γὰρ τὰ μὴ ὄντα δυνατὸν δοξάσαι, οὔτε ἄλλα
παρ’ ἃ ἂν πάσχῃ, ταῦτα δὲ ἀεὶ ἀληθῆ. ἀλλ’ οἶμαι
πονηρᾶς ψυχῆς ἕξει δοξάζοντα συγγενῆ ἑαυτῆς χρηστὴ ἐποίησε
δοξάσαι ἕτερα τοιαῦτα, ἃ δή τινες τὰ φαντάσματα ὑπὸ
ἀπειρίας ἀληθῆ καλοῦσιν, ἐγὼ δὲ βελτίω μὲν τὰ ἕτερα τῶν
ἑτέρων, ἀληθέστερα δὲ οὐδέν. καὶ τοὺς σοφούς, ὦ φίλε
Σώκρατες, πολλοῦ δέω βατράχους λέγειν, ἀλλὰ κατὰ μὲν σώματα
ἰατροὺς λέγω, κατὰ δὲ φυτὰ γεωργούς. φημὶ γὰρ καὶ τούτους
τοῖς φυτοῖς ἀντὶ πονηρῶν αἰσθήσεων, ὅταν τι αὐτῶν
ἀσθενῇ, χρηστὰς καὶ ὑγιεινὰς αἰσθήσεις τε καὶ ἀληθεῖς
ἐμποιεῖν, τοὺς δέ γε σοφούς τε καὶ ἀγαθοὺς ῥήτορας ταῖς
πόλεσι τὰ χρηστὰ ἀντὶ τῶν πονηρῶν δίκαια δοκεῖν εἶναι
ποιεῖν. ἐπεὶ οἷά γ’ ἂν ἑκάστῃ πόλει δίκαια καὶ καλὰ
δοκῇ, ταῦτα καὶ εἶναι αὐτῇ, ἕως ἂν αὐτὰ νομίζῃ· ἀλλ’
ὁ σοφὸς ἀντὶ πονηρῶν ὄντων αὐτοῖς ἑκάστων χρηστὰ
ἐποίησεν εἶναι καὶ δοκεῖν. κατὰ δὲ τὸν αὐτὸν λόγον καὶ ὁ
σοφιστὴς τοὺς παιδευομένους οὕτω δυνάμενος παιδαγωγεῖν σοφός
τε καὶ ἄξιος πολλῶν χρημάτων τοῖς παιδευθεῖσιν. καὶ οὕτω
σοφώτεροί τέ εἰσιν ἕτεροι ἑτέρων καὶ οὐδεὶς ψευδῆ
δοξάζει, καὶ σοί, ἐάντε βούλῃ ἐάντε μή, ἀνεκτέον ὄντι
μέτρῳ· σῴζεται γὰρ ἐν τούτοις ὁ λόγος οὗτος. ᾧ σὺ εἰ
μὲν ἔχεις ἐξ ἀρχῆς ἀμφισβητεῖν, ἀμφισβήτει λόγῳ
ἀντιδιεξελθών· εἰ δὲ δῑ ἐρωτήσεων βούλει, δῑ ἐρωτήσεων·
οὐδὲ γὰρ τοῦτο φευκτέον, ἀλλὰ πάντων μάλιστα διωκτέον τῷ
νοῦν ἔχοντι. ποίει μέντοι οὑτωσί· μὴ ἀδίκει ἐν τῷ
ἐρωτᾶν. καὶ γὰρ πολλὴ ἀλογία ἀρετῆς φάσκοντα ἐπιμελεῖσθαι
μηδὲν ἀλλ’ ἢ ἀδικοῦντα ἐν λόγοις διατελεῖν. ἀδικεῖν δ’
ἐστὶν ἐν τῷ τοιούτῳ, ὅταν τις μὴ χωρὶς μὲν ὡς
ἀγωνιζόμενος τὰς διατριβὰς ποιῆται, χωρὶς δὲ διαλεγόμενος,
καὶ ἐν μὲν τῷ παίζῃ τε καὶ σφάλλῃ καθ’ ὅσον ἂν δύνηται,
ἐν δὲ τῷ διαλέγεσθαι σπουδάζῃ τε καὶ ἐπανορθοῖ τὸν
προσδιαλεγόμενον, ἐκεῖνα μόνα αὐτῷ ἐνδεικνύμενος τὰ
σφάλματα, ἃ αὐτὸς ὑφ’ ἑαυτοῦ καὶ τῶν προτέρων συνουσιῶν
παρεκέκρουστο. ἂν μὲν γὰρ οὕτω ποιῇς, ἑαυτοὺς αἰτιάσονται
οἱ προσδιατρίβοντές σοι τῆς αὑτῶν ταραχῆς καὶ ἀπορίας ἀλλ’
οὐ σέ, καὶ σὲ μὲν διώξονται καὶ φιλήσουσιν, αὑτοὺς δὲ
μισήσουσι καὶ φεύξονται ἀφ’ ἑαυτῶν εἰς φιλοσοφίαν, ἵν’
ἄλλοι γενόμενοι ἀπαλλαγῶσι τῶν οἳ πρότερον ἦσαν· ἐὰν δὲ
τἀναντία τούτων δρᾷς ὥσπερ οἱ πολλοί, τἀναντία συμβήσεταί
σοι καὶ τοὺς συνόντας ἀντὶ φιλοσόφων μισοῦντας τοῦτο τὸ
πρᾶγμα ἀποφανεῖς ἐπειδὰν πρεσβύτεροι γένωνται. ἐὰν οὖν
ἐμοὶ πείθῃ, ὃ καὶ πρότερον ἐρρήθη, οὐ δυσμενῶς οὐδὲ
μαχητικῶς ἀλλ’ ἵλεῳ τῇ διανοίᾳ συγκαθεὶς ὡς ἀληθῶς
σκέψῃ τί ποτε λέγομεν, κινεῖσθαί τε ἀποφαινόμενοι τὰ πάντα,
τό τε δοκοῦν ἑκάστῳ τοῦτο καὶ εἶναι ἰδιώτῃ τε καὶ πόλει.
καὶ ἐκ τούτων ἐπισκέψῃ εἴτε ταὐτὸν εἴτε καὶ ἄλλο
ἐπιστήμη καὶ αἴσθησις, ἀλλ’ οὐχ ὥσπερ ἄρτι ἐκ συνηθείας
ῥημάτων τε καὶ ὀνομάτων, ἃ οἱ πολλοὶ ὅπῃ ἂν τύχωσιν
ἕλκοντες ἀπορίας ἀλλήλοις παντοδαπὰς παρέχουσι.” ταῦτα, ὦ
Θεόδωρε, τῷ ἑταίρῳ σου εἰς βοήθειαν προσηρξάμην κατ’ ἐμὴν
δύναμιν σμικρὰ ἀπὸ σμικρῶν· εἰ δ’ αὐτὸς ἔζη, μεγαλειότερον
ἂν τοῖς αὑτοῦ ἐβοήθησεν. παίζεις, ὦ Σώκρατες· πάνυ γὰρ
νεανικῶς τῷ ἀνδρὶ βεβοήθηκας. εὖ λέγεις, ὦ ἑταῖρε. καί
μοι εἰπέ· ἐνενόησάς που λέγοντος ἄρτι τοῦ Πρωταγόρου καὶ
ὀνειδίζοντος ἡμῖν ὅτι πρὸς παιδίον τοὺς λόγους ποιούμενοι
τῷ τοῦ παιδὸς φόβῳ ἀγωνιζοίμεθα εἰς τὰ ἑαυτοῦ, καὶ
χαριεντισμόν τινα ἀποκαλῶν, ἀποσεμνύνων δὲ τὸ πάντων μέτρον,
σπουδάσαι ἡμᾶς διεκελεύσατο περὶ τὸν αὑτοῦ λόγον; πῶς γὰρ
οὐκ ἐνενόησα, ὦ Σώκρατες; τί οὖν; κελεύεις πείθεσθαι
αὐτῷ; σφόδρα γε. ὁρᾷς οὖν ὅτι τάδε πάντα πλὴν σοῦ
παιδία ἐστίν. εἰ οὖν πεισόμεθα τῷ ἀνδρί, ἐμὲ καὶ σὲ
δεῖ ἐρωτῶντάς τε καὶ ἀποκρινομένους ἀλλήλοις σπουδάσαι
αὐτοῦ περὶ τὸν λόγον, ἵνα μὴ τοῦτό γε ἔχῃ ἐγκαλεῖν, ὡς
παίζοντες πρὸς μειράκια διεσκεψάμεθ’ αὐτοῦ τὸν λόγον. τί δ’;
οὐ πολλῶν τοι Θεαίτητος μεγάλους πώγωνας ἐχόντων ἄμεινον ἂν
ἐπακολουθήσειε λόγῳ διερευνωμένῳ; ἀλλ’ οὔ τι σοῦ γε, ὦ
Θεόδωρε, ἄμεινον. μὴ οὖν οἴου ἐμὲ μὲν τῷ σῷ ἑταίρῳ
τετελευτηκότι δεῖν παντὶ τρόπῳ ἐπαμύνειν, σὲ δὲ μηδενί.
ἀλλ’ ἴθι, ὦ ἄριστε, ὀλίγον ἐπίσπου, μέχρι τούτου αὐτοῦ
ἕως ἂν εἰδῶμεν εἴτε ἄρα σὲ δεῖ διαγραμμάτων πέρι μέτρον
εἶναι, εἴτε πάντες ὁμοίως σοὶ ἱκανοὶ ἑαυτοῖς εἴς τε
ἀστρονομίαν καὶ τἆλλα ὧν δὴ σὺ πέρι αἰτίαν ἔχεις
διαφέρειν. οὐ ῥᾴδιον, ὦ Σώκρατες, σοὶ παρακαθήμενον μὴ
διδόναι λόγον, ἀλλ’ ἐγὼ ἄρτι παρελήρησα φάσκων σε
ἐπιτρέψειν μοι μὴ ἀποδύεσθαι, καὶ οὐχὶ ἀναγκάσειν καθάπερ
Λακεδαιμόνιοι· σὺ δέ μοι δοκεῖς πρὸς τὸν Σκίρωνα μᾶλλον
τείνειν. Λακεδαιμόνιοι μὲν γὰρ ἀπιέναι ἢ ἀποδύεσθαι
κελεύουσι, σὺ δὲ κατ’ Ἀνταῖόν τί μοι μᾶλλον δοκεῖς τὸ δρᾶμα
δρᾶν· τὸν γὰρ προσελθόντα οὐκ ἀνίης πρὶν <ἂν> ἀναγκάσῃς
ἀποδύσας ἐν τοῖς λόγοις προσπαλαῖσαι. ἄριστά γε, ὦ
Θεόδωρε, τὴν νόσον μου ἀπῄκασας· ἰσχυρικώτερος μέντοι ἐγὼ
ἐκείνων. μυρίοι γὰρ ἤδη μοι Ἡρακλέες τε καὶ Θησέες
ἐντυχόντες καρτεροὶ πρὸς τὸ λέγειν μάλ’ εὖ συγκεκόφασιν,
ἀλλ’ ἐγὼ οὐδέν τι μᾶλλον ἀφίσταμαι· οὕτω τις ἔρως δεινὸς
ἐνδέδυκε τῆς περὶ ταῦτα γυμνασίας. μὴ οὖν μηδὲ σὺ
φθονήσῃς προσανατριψάμενος σαυτόν τε ἅμα καὶ ἐμὲ ὀνῆσαι.
οὐδὲν ἔτι ἀντιλέγω, ἀλλ’ ἄγε ὅπῃ ’θέλεις· πάντως τὴν
περὶ ταῦτα εἱμαρμένην ἣν <ἂν> σὺ ἐπικλώσῃς δεῖ
ἀνατλῆναι ἐλεγχόμενον. οὐ μέντοι περαιτέρω γε ὧν προτίθεσαι
οἷός τ’ ἔσομαι παρασχεῖν ἐμαυτόν σοι. ἀλλ’ ἀρκεῖ καὶ
μέχρι τούτων. καί μοι πάνυ τήρει τὸ τοιόνδε, μή που παιδικόν
τι λάθωμεν εἶδος τῶν λόγων ποιούμενοι, καί τις πάλιν ἡμῖν
αὐτὸ ὀνειδίσῃ. ἀλλὰ δὴ πειράσομαί γε καθ’ ὅσον ἂν
δύνωμαι. τοῦδε τοίνυν πρῶτον πάλιν ἀντιλαβώμεθα οὗπερ τὸ
πρότερον, καὶ ἴδωμεν ὀρθῶς ἢ οὐκ ὀρθῶς ἐδυσχεραίνομεν
ἐπιτιμῶντες τῷ λόγῳ ὅτι αὐτάρκη ἕκαστον εἰς φρόνησιν
ἐποίει, καὶ ἡμῖν συνεχώρησεν ὁ Πρωταγόρας περί τε τοῦ
ἀμείνονος καὶ χείρονος διαφέρειν τινάς, οὓς δὴ καὶ εἶναι
σοφούς. οὐχί; ναί. εἰ μὲν τοίνυν αὐτὸς παρὼν ὡμολόγει
ἀλλὰ μὴ ἡμεῖς βοηθοῦντες ὑπὲρ αὐτοῦ συνεχωρήσαμεν, οὐδὲν
ἂν πάλιν ἔδει ἐπαναλαβόντας βεβαιοῦσθαι· νῦν δὲ τάχ’ ἄν
τις ἡμᾶς ἀκύρους τιθείη τῆς ὑπὲρ ἐκείνου ὁμολογίας. διὸ
καλλιόνως ἔχει σαφέστερον περὶ τούτου αὐτοῦ διομολογήσασθαι·
οὐ γάρ τι σμικρὸν παραλλάττει οὕτως ἔχον ἢ ἄλλως. λέγεις
ἀληθῆ. μὴ τοίνυν δῑ ἄλλων ἀλλ’ ἐκ τοῦ ἐκείνου λόγου ὡς
διὰ βραχυτάτων λάβωμεν τὴν ὁμολογίαν. πῶς; οὑτωσί· τὸ
δοκοῦν ἑκάστῳ τοῦτο καὶ εἶναί φησί που ᾧ δοκεῖ; φησὶ
γὰρ οὖν. οὐκοῦν, ὦ Πρωταγόρα, καὶ ἡμεῖς ἀνθρώπου, μᾶλλον
δὲ πάντων ἀνθρώπων δόξας λέγομεν, καὶ φαμὲν οὐδένα ὅντινα
οὐ τὰ μὲν αὑτὸν ἡγεῖσθαι τῶν ἄλλων σοφώτερον, τὰ δὲ
ἄλλους ἑαυτοῦ, καὶ ἔν γε τοῖς μεγίστοις κινδύνοις, ὅταν
ἐν στρατείαις ἢ νόσοις ἢ ἐν θαλάττῃ χειμάζωνται, ὥσπερ
πρὸς θεοὺς ἔχειν τοὺς ἐν ἑκάστοις ἄρχοντας, σωτῆρας σφῶν
προσδοκῶντας, οὐκ ἄλλῳ τῳ διαφέροντας ἢ τῷ εἰδέναι· καὶ
πάντα που μεστὰ τἀνθρώπινα ζητούντων διδασκάλους τε καὶ
ἄρχοντας ἑαυτῶν τε καὶ τῶν ἄλλων ζῴων τῶν τε ἐργασιῶν,
οἰομένων τε αὖ ἱκανῶν μὲν διδάσκειν, ἱκανῶν δὲ ἄρχειν
εἶναι. καὶ ἐν τούτοις ἅπασι τί ἄλλο φήσομεν ἢ αὐτοὺς
τοὺς ἀνθρώπους ἡγεῖσθαι σοφίαν καὶ ἀμαθίαν εἶναι παρὰ
σφίσιν; οὐδὲν ἄλλο. οὐκοῦν τὴν μὲν σοφίαν ἀληθῆ διάνοιαν
ἡγοῦνται, τὴν δὲ ἀμαθίαν ψευδῆ δόξαν; τί μήν; τί οὖν, ὦ
Πρωταγόρα, χρησόμεθα τῷ λόγῳ; πότερον ἀληθῆ φῶμεν ἀεὶ
τοὺς ἀνθρώπους δοξάζειν, ἢ τοτὲ μὲν ἀληθῆ, τοτὲ δὲ ψευδῆ;
ἐξ ἀμφοτέρων γάρ που συμβαίνει μὴ ἀεὶ ἀληθῆ ἀλλ’ ἀμφότερα
αὐτοὺς δοξάζειν. σκόπει γάρ, ὦ Θεόδωρε, εἰ ἐθέλοι ἄν τις
τῶν ἀμφὶ Πρωταγόραν ἢ σὺ αὐτὸς διαμάχεσθαι ὡς οὐδεὶς
ἡγεῖται ἕτερος ἕτερον ἀμαθῆ τε εἶναι καὶ ψευδῆ δοξάζειν.
ἀλλ’ ἄπιστον, ὦ Σώκρατες. καὶ μὴν εἰς τοῦτό γε ἀνάγκης ὁ
λόγος ἥκει ὁ πάντων χρημάτων μέτρον ἄνθρωπον λέγων. πῶς
δή; ὅταν σὺ κρίνας τι παρὰ σαυτῷ πρός με ἀποφαίνῃ περί
τινος δόξαν, σοὶ μὲν δὴ τοῦτο κατὰ τὸν ἐκείνου λόγον
ἀληθὲς ἔστω, ἡμῖν δὲ δὴ τοῖς ἄλλοις περὶ τῆς σῆς
κρίσεως πότερον οὐκ ἔστιν κριταῖς γενέσθαι, ἢ ἀεὶ σὲ
κρίνομεν ἀληθῆ δοξάζειν; ἢ μυρίοι ἑκάστοτέ σοι μάχονται
ἀντιδοξάζοντες, ἡγούμενοι ψευδῆ κρίνειν τε καὶ οἴεσθαι; νὴ
τὸν Δία, ὦ Σώκρατες, μάλα μυρίοι δῆτα, φησὶν Ὅμηρος, οἵ
γέ μοι τὰ ἐξ ἀνθρώπων πράγματα παρέχουσιν. τί οὖν; βούλει
λέγωμεν ὡς σὺ τότε σαυτῷ μὲν ἀληθῆ δοξάζεις, τοῖς δὲ
μυρίοις ψευδῆ; ἔοικεν ἔκ γε τοῦ λόγου ἀνάγκη εἶναι. τί
δὲ αὐτῷ Πρωταγόρᾳ; ἆρ’ οὐχὶ ἀνάγκη, εἰ μὲν μηδὲ αὐτὸς
ᾤετο μέτρον εἶναι ἄνθρωπον μηδὲ οἱ πολλοί, ὥσπερ οὐδὲ
οἴονται, μηδενὶ δὴ εἶναι ταύτην τὴν ἀλήθειαν ἣν ἐκεῖνος
ἔγραψεν; εἰ δὲ αὐτὸς μὲν ᾤετο, τὸ δὲ πλῆθος μὴ
συνοίεται, οἶσθ’ ὅτι πρῶτον μὲν ὅσῳ πλείους οἷς μὴ
δοκεῖ ἢ οἷς δοκεῖ, τοσούτῳ μᾶλλον οὐκ ἔστιν ἢ ἔστιν.
ἀνάγκη, εἴπερ γε καθ’ ἑκάστην δόξαν ἔσται καὶ οὐκ ἔσται.
ἔπειτά γε τοῦτ’ ἔχει κομψότατον· ἐκεῖνος μὲν περὶ τῆς
αὑτοῦ οἰήσεως τὴν τῶν ἀντιδοξαζόντων οἴησιν, ᾗ ἐκεῖνον
ἡγοῦνται ψεύδεσθαι, συγχωρεῖ που ἀληθῆ εἶναι ὁμολογῶν τὰ
ὄντα δοξάζειν ἅπαντας. πάνυ μὲν οὖν. οὐκοῦν τὴν αὑτοῦ
ἂν ψευδῆ συγχωροῖ, εἰ τὴν τῶν ἡγουμένων αὐτὸν ψεύδεσθαι
ὁμολογεῖ ἀληθῆ εἶναι; ἀνάγκη. οἱ δέ γ’ ἄλλοι οὐ
συγχωροῦσιν ἑαυτοῖς ψεύδεσθαι; οὐ γὰρ οὖν. ὁ δέ γ’ αὖ
ὁμολογεῖ καὶ ταύτην ἀληθῆ τὴν δόξαν ἐξ ὧν γέγραφεν.
φαίνεται. ἐξ ἁπάντων ἄρα ἀπὸ Πρωταγόρου ἀρξαμένων
ἀμφισβητήσεται, μᾶλλον δὲ ὑπό γε ἐκείνου ὁμολογήσεται,
ὅταν τῷ τἀναντία λέγοντι συγχωρῇ ἀληθῆ αὐτὸν δοξάζειν,
τότε καὶ ὁ Πρωταγόρας αὐτὸς συγχωρήσεται μήτε κύνα μήτε τὸν
ἐπιτυχόντα ἄνθρωπον μέτρον εἶναι μηδὲ περὶ ἑνὸς οὗ ἂν
μὴ μάθῃ. οὐχ οὕτως; οὕτως. οὐκοῦν ἐπειδὴ ἀμφισβητεῖται
ὑπὸ πάντων, οὐδενὶ ἂν εἴη ἡ Πρωταγόρου Ἀλήθεια ἀληθής,
οὔτε τινὶ ἄλλῳ οὔτ’ αὐτῷ ἐκείνῳ. ἄγαν, ὦ Σώκρατες,
τὸν ἑταῖρόν μου καταθέομεν. ἀλλά τοι, ὦ φίλε, ἄδηλον εἰ
καὶ παραθέομεν τὸ ὀρθόν. εἰκός γε ἄρα ἐκεῖνον πρεσβύτερον
ὄντα σοφώτερον ἡμῶν εἶναι· καὶ εἰ αὐτίκα ἐντεῦθεν
ἀνακύψειε μέχρι τοῦ αὐχένος, πολλὰ ἂν ἐμέ τε ἐλέγξας
ληροῦντα, ὡς τὸ εἰκός, καὶ σὲ ὁμολογοῦντα, καταδὺς ἂν
οἴχοιτο ἀποτρέχων. ἀλλ’ ἡμῖν ἀνάγκη οἶμαι χρῆσθαι ἡμῖν
αὐτοῖς ὁποῖοί τινές ἐσμεν, καὶ τὰ δοκοῦντα ἀεὶ ταῦτα
λέγειν. καὶ δῆτα καὶ νῦν ἄλλο τι φῶμεν ὁμολογεῖν ἂν
τοῦτό γε ὁντινοῦν, τὸ εἶναι σοφώτερον ἕτερον ἑτέρου,
εἶναι δὲ καὶ ἀμαθέστερον; ἐμοὶ γοῦν δοκεῖ. ἦ καὶ ταύτῃ
ἂν μάλιστα ἵστασθαι τὸν λόγον, ᾗ ἡμεῖς ὑπεγράψαμεν
βοηθοῦντες Πρωταγόρᾳ, ὡς τὰ μὲν πολλὰ ᾗ δοκεῖ, ταύτῃ καὶ
ἔστιν ἑκάστῳ, θερμά, ξηρά, γλυκέα, πάντα ὅσα τοῦ τύπου
τούτου· εἰ δέ που ἔν τισι συγχωρήσεται διαφέρειν ἄλλον
ἄλλου, περὶ τὰ ὑγιεινὰ καὶ νοσώδη ἐθελῆσαι ἂν φάναι μὴ
πᾶν γύναιον καὶ παιδίον, καὶ θηρίον δέ, ἱκανὸν εἶναι
ἰᾶσθαι αὑτὸ γιγνῶσκον ἑαυτῷ τὸ ὑγιεινόν, ἀλλὰ ἐνταῦθα
δὴ ἄλλον ἄλλου διαφέρειν, εἴπερ που; ἔμοιγε δοκεῖ οὕτως.
οὐκοῦν καὶ περὶ πολιτικῶν, καλὰ μὲν καὶ αἰσχρὰ καὶ δίκαια
καὶ ἄδικα καὶ ὅσια καὶ μή, οἷα ἂν ἑκάστη πόλις
οἰηθεῖσα θῆται νόμιμα αὑτῇ, ταῦτα καὶ εἶναι τῇ ἀληθείᾳ
ἑκάστῃ, καὶ ἐν τούτοις μὲν οὐδὲν σοφώτερον οὔτε ἰδιώτην
ἰδιώτου οὔτε πόλιν πόλεως εἶναι· ἐν δὲ τῷ συμφέροντα
ἑαυτῇ ἢ μὴ συμφέροντα τίθεσθαι, ἐνταῦθ’, εἴπερ που, αὖ
ὁμολογήσει σύμβουλόν τε συμβούλου διαφέρειν καὶ πόλεως δόξαν
ἑτέραν ἑτέρας πρὸς ἀλήθειαν, καὶ οὐκ ἂν πάνυ τολμήσειε
φῆσαι, ἃ ἂν θῆται πόλις συμφέροντα οἰηθεῖσα αὑτῇ, παντὸς
μᾶλλον ταῦτα καὶ συνοίσειν· ἀλλ’ ἐκεῖ οὗ λέγω, ἐν τοῖς
δικαίοις καὶ ἀδίκοις καὶ ὁσίοις καὶ ἀνοσίοις, ἐθέλουσιν
ἰσχυρίζεσθαι ὡς οὐκ ἔστι φύσει αὐτῶν οὐδὲν οὐσίαν
ἑαυτοῦ ἔχον, ἀλλὰ τὸ κοινῇ δόξαν τοῦτο γίγνεται ἀληθὲς
τότε, ὅταν δόξῃ καὶ ὅσον ἂν δοκῇ χρόνον. καὶ ὅσοι γε
ἂν μὴ παντάπασι τὸν Πρωταγόρου λόγον λέγωσιν, ὧδέ πως τὴν
σοφίαν ἄγουσι. λόγος δὲ ἡμᾶς, ὦ Θεόδωρε, ἐκ λόγου μείζων
ἐξ ἐλάττονος καταλαμβάνει. οὐκοῦν σχολὴν ἄγομεν, ὦ
Σώκρατες; φαινόμεθα. καὶ πολλάκις μέν γε δή, ὦ δαιμόνιε, καὶ
ἄλλοτε κατενόησα, ἀτὰρ καὶ νῦν, ὡς εἰκότως οἱ ἐν ταῖς
φιλοσοφίαις πολὺν χρόνον διατρίψαντες εἰς τὰ δικαστήρια
ἰόντες γελοῖοι φαίνονται ῥήτορες. πῶς δὴ οὖν λέγεις;
κινδυνεύουσιν οἱ ἐν δικαστηρίοις καὶ τοῖς τοιούτοις ἐκ νέων
κυλινδούμενοι πρὸς τοὺς ἐν φιλοσοφίᾳ καὶ τῇ τοιᾷδε
διατριβῇ τεθραμμένους ὡς οἰκέται πρὸς ἐλευθέρους τεθράφθαι.
πῇ δή; ἧι τοῖς μὲν τοῦτο ὃ σὺ εἶπες ἀεὶ πάρεστι,
σχολή, καὶ τοὺς λόγους ἐν εἰρήνῃ ἐπὶ σχολῆς ποιοῦνται·
ὥσπερ ἡμεῖς νυνὶ τρίτον ἤδη λόγον ἐκ λόγου μεταλαμβάνομεν,
οὕτω κἀκεῖνοι, ἐὰν αὐτοὺς ὁ ἐπελθὼν τοῦ προκειμένου
μᾶλλον καθάπερ ἡμᾶς ἀρέσῃ· καὶ διὰ μακρῶν ἢ βραχέων
μέλει οὐδὲν λέγειν, ἂν μόνον τύχωσι τοῦ ὄντος· οἱ δὲ ἐν
ἀσχολίᾳ τε ἀεὶ λέγουσι—κατεπείγει γὰρ ὕδωρ ῥέον—καὶ οὐκ
ἐγχωρεῖ περὶ οὗ ἂν ἐπιθυμήσωσι τοὺς λόγους ποιεῖσθαι,
ἀλλ’ ἀνάγκην ἔχων ὁ ἀντίδικος ἐφέστηκεν καὶ ὑπογραφὴν
παραναγιγνωσκομένην ὧν ἐκτὸς οὐ ῥητέον [ἣν ἀντωμοσίαν
καλοῦσιν]· οἱ δὲ λόγοι ἀεὶ περὶ ὁμοδούλου πρὸς δεσπότην
καθήμενον, ἐν χειρί τινα δίκην ἔχοντα, καὶ οἱ ἀγῶνες
οὐδέποτε τὴν ἄλλως ἀλλ’ ἀεὶ τὴν περὶ αὐτοῦ, πολλάκις δὲ
καὶ περὶ ψυχῆς ὁ δρόμος· ὥστ’ ἐξ ἁπάντων τούτων ἔντονοι
καὶ δριμεῖς γίγνονται, ἐπιστάμενοι τὸν δεσπότην λόγῳ τε
θωπεῦσαι καὶ ἔργῳ ὑπελθεῖν, σμικροὶ δὲ καὶ οὐκ ὀρθοὶ τὰς
ψυχάς. τὴν γὰρ αὔξην καὶ τὸ εὐθύ τε καὶ τὸ ἐλευθέριον ἡ
ἐκ νέων δουλεία ἀφῄρηται, ἀναγκάζουσα πράττειν σκολιά,
μεγάλους κινδύνους καὶ φόβους ἔτι ἁπαλαῖς ψυχαῖς
ἐπιβάλλουσα, οὓς οὐ δυνάμενοι μετὰ τοῦ δικαίου καὶ ἀληθοῦς
ὑποφέρειν, εὐθὺς ἐπὶ τὸ ψεῦδός τε καὶ τὸ ἀλλήλους
ἀνταδικεῖν τρεπόμενοι πολλὰ κάμπτονται καὶ συγκλῶνται, ὥσθ’
ὑγιὲς οὐδὲν ἔχοντες τῆς διανοίας εἰς ἄνδρας ἐκ μειρακίων
τελευτῶσι, δεινοί τε καὶ σοφοὶ γεγονότες, ὡς οἴονται. καὶ
οὗτοι μὲν δὴ τοιοῦτοι, ὦ Θεόδωρε· τοὺς δὲ τοῦ ἡμετέρου
χοροῦ πότερον βούλει διελθόντες ἢ ἐάσαντες πάλιν ἐπὶ τὸν
λόγον τρεπώμεθα, ἵνα μὴ καί, ὃ νυνδὴ ἐλέγομεν, λίαν πολὺ
τῇ ἐλευθερίᾳ καὶ μεταλήψει τῶν λόγων καταχρώμεθα; μηδαμῶς,
ὦ Σώκρατες, ἀλλὰ διελθόντες. πάνυ γὰρ εὖ τοῦτο εἴρηκας,
ὅτι οὐχ ἡμεῖς οἱ ἐν τῷ τοιῷδε χορεύοντες τῶν λόγων
ὑπηρέται, ἀλλ’ οἱ λόγοι ἡμέτεροι ὥσπερ οἰκέται, καὶ
ἕκαστος αὐτῶν περιμένει ἀποτελεσθῆναι ὅταν ἡμῖν δοκῇ·
οὔτε γὰρ δικαστὴς οὔτε θεατὴς ὥσπερ ποιηταῖς ἐπιτιμήσων τε
καὶ ἄρξων ἐπιστατεῖ παρ’ ἡμῖν. λέγωμεν δή, ὡς ἔοικεν,
ἐπεὶ σοί γε δοκεῖ, περὶ τῶν κορυφαίων· τί γὰρ ἄν τις τούς
γε φαύλως διατρίβοντας ἐν φιλοσοφίᾳ λέγοι; οὗτοι δέ που ἐκ
νέων πρῶτον μὲν εἰς ἀγορὰν οὐκ ἴσασι τὴν ὁδόν, οὐδὲ
ὅπου δικαστήριον ἢ βουλευτήριον ἤ τι κοινὸν ἄλλο τῆς
πόλεως συνέδριον· νόμους δὲ καὶ ψηφίσματα λεγόμενα ἢ
γεγραμμένα οὔτε ὁρῶσιν οὔτε ἀκούουσι· σπουδαὶ δὲ ἑταιριῶν
ἐπ’ ἀρχὰς καὶ σύνοδοι καὶ δεῖπνα καὶ σὺν αὐλητρίσι κῶμοι,
οὐδὲ ὄναρ πράττειν προσίσταται αὐτοῖς. εὖ δὲ ἢ κακῶς τις
γέγονεν ἐν πόλει, ἤ τί τῳ κακόν ἐστιν ἐκ προγόνων γεγονὸς
ἢ πρὸς ἀνδρῶν ἢ γυναικῶν, μᾶλλον αὐτὸν λέληθεν ἢ οἱ
τῆς θαλάττης λεγόμενοι χόες. καὶ ταῦτα πάντ’ οὐδ’ ὅτι οὐκ
οἶδεν, οἶδεν· οὐδὲ γὰρ αὐτῶν ἀπέχεται τοῦ εὐδοκιμεῖν
χάριν, ἀλλὰ τῷ ὄντι τὸ σῶμα μόνον ἐν τῇ πόλει κεῖται
αὐτοῦ καὶ ἐπιδημεῖ, ἡ δὲ διάνοια, ταῦτα πάντα ἡγησαμένη
σμικρὰ καὶ οὐδέν, ἀτιμάσασα πανταχῇ πέτεται κατὰ Πίνδαρον
“τᾶς τε γᾶς ὑπένερθε” καὶ τὰ ἐπίπεδα γεωμετροῦσα, “οὐρανοῦ
θ’ ὕπερ” ἀστρονομοῦσα, καὶ πᾶσαν πάντῃ φύσιν ἐρευνωμένη
τῶν ὄντων ἑκάστου ὅλου, εἰς τῶν ἐγγὺς οὐδὲν αὑτὴν
συγκαθιεῖσα. πῶς τοῦτο λέγεις, ὦ Σώκρατες; ὥσπερ καὶ Θαλῆν
ἀστρονομοῦντα, ὦ Θεόδωρε, καὶ ἄνω βλέποντα, πεσόντα εἰς
φρέαρ, Θρᾷττά τις ἐμμελὴς καὶ χαρίεσσα θεραπαινὶς ἀποσκῶψαι
λέγεται ὡς τὰ μὲν ἐν οὐρανῷ προθυμοῖτο εἰδέναι, τὰ δ’
ἔμπροσθεν αὐτοῦ καὶ παρὰ πόδας λανθάνοι αὐτόν. ταὐτὸν δὲ
ἀρκεῖ σκῶμμα ἐπὶ πάντας ὅσοι ἐν φιλοσοφίᾳ διάγουσι. τῷ
γὰρ ὄντι τὸν τοιοῦτον ὁ μὲν πλησίον καὶ ὁ γείτων λέληθεν,
οὐ μόνον ὅτι πράττει, ἀλλ’ ὀλίγου καὶ εἰ ἄνθρωπός ἐστιν
ἤ τι ἄλλο θρέμμα· τί δέ ποτ’ ἐστὶν ἄνθρωπος καὶ τί τῇ
τοιαύτῃ φύσει προσήκει διάφορον τῶν ἄλλων ποιεῖν ἢ
πάσχειν, ζητεῖ τε καὶ πράγματ’ ἔχει διερευνώμενος. μανθάνεις
γάρ που, ὦ Θεόδωρε· ἢ οὔ; ἔγωγε· καὶ ἀληθῆ λέγεις.
τοιγάρτοι, ὦ φίλε, ἰδίᾳ τε συγγιγνόμενος ὁ τοιοῦτος
ἑκάστῳ καὶ δημοσίᾳ, ὅπερ ἀρχόμενος ἔλεγον, ὅταν ἐν
δικαστηρίῳ ἤ που ἄλλοθι ἀναγκασθῇ περὶ τῶν παρὰ πόδας
καὶ τῶν ἐν ὀφθαλμοῖς διαλέγεσθαι, γέλωτα παρέχει οὐ μόνον
Θρᾴτταις ἀλλὰ καὶ τῷ ἄλλῳ ὄχλῳ, εἰς φρέατά τε καὶ
πᾶσαν ἀπορίαν ἐμπίπτων ὑπὸ ἀπειρίας, καὶ ἡ ἀσχημοσύνη
δεινή, δόξαν ἀβελτερίας παρεχομένη· ἔν τε γὰρ ταῖς
λοιδορίαις ἴδιον ἔχει οὐδὲν οὐδένα λοιδορεῖν, ἅτ’ οὐκ
εἰδὼς κακὸν οὐδὲν οὐδενὸς ἐκ τοῦ μὴ μεμελετηκέναι· ἀπορῶν
οὖν γελοῖος φαίνεται. ἔν τε τοῖς ἐπαίνοις καὶ ταῖς τῶν
ἄλλων μεγαλαυχίαις οὐ προσποιήτως ἀλλὰ τῷ ὄντι γελῶν
ἔνδηλος γιγνόμενος ληρώδης δοκεῖ εἶναι. τύραννόν τε γὰρ ἢ
βασιλέα ἐγκωμιαζόμενον, ἕνα τῶν νομέων, οἷον συβώτην ἢ
ποιμένα ἤ τινα βουκόλον, ἡγεῖται ἀκούειν εὐδαιμονιζόμενον
πολὺ βδάλλοντα· δυσκολώτερον δὲ ἐκείνων ζῷον καὶ
ἐπιβουλότερον ποιμαίνειν τε καὶ βδάλλειν νομίζει αὐτούς,
ἄγροικον δὲ καὶ ἀπαίδευτον ὑπὸ ἀσχολίας οὐδὲν ἧττον τῶν
νομέων τὸν τοιοῦτον ἀναγκαῖον γίγνεσθαι, σηκὸν ἐν ὄρει τὸ
τεῖχος περιβεβλημένον. γῆς δὲ ὅταν μυρία πλέθρα ἢ ἔτι
πλείω ἀκούσῃ ὥς τις ἄρα κεκτημένος θαυμαστὰ πλήθει
κέκτηται, πάνσμικρα δοκεῖ ἀκούειν εἰς ἅπασαν εἰωθὼς τὴν
γῆν βλέπειν. τὰ δὲ δὴ γένη ὑμνούντων, ὡς γενναῖός τις
ἑπτὰ πάππους πλουσίους ἔχων ἀποφῆναι, παντάπασιν ἀμβλὺ καὶ
ἐπὶ σμικρὸν ὁρώντων ἡγεῖται τὸν ἔπαινον, ὑπὸ ἀπαιδευσίας
οὐ δυναμένων εἰς τὸ πᾶν ἀεὶ βλέπειν οὐδὲ λογίζεσθαι ὅτι
πάππων καὶ προγόνων μυριάδες ἑκάστῳ γεγόνασιν ἀναρίθμητοι,
ἐν αἷς πλούσιοι καὶ πτωχοὶ καὶ βασιλῆς καὶ δοῦλοι βάρβαροί
τε καὶ Ἕλληνες πολλάκις μυρίοι γεγόνασιν ὁτῳοῦν· ἀλλ’ ἐπὶ
πέντε καὶ εἴκοσι καταλόγῳ προγόνων σεμνυνομένων καὶ
ἀναφερόντων εἰς Ἡρακλέα τὸν Ἀμφιτρύωνος ἄτοπα αὐτῷ
καταφαίνεται τῆς σμικρολογίας, ὅτι δὲ ὁ ἀπ’ Ἀμφιτρύωνος εἰς
τὸ ἄνω πεντεκαιεικοστὸς τοιοῦτος ἦν οἵα συνέβαινεν αὐτῷ
τύχη, καὶ ὁ πεντηκοστὸς ἀπ’ αὐτοῦ, γελᾷ οὐ δυναμένων
λογίζεσθαί τε καὶ χαυνότητα ἀνοήτου ψυχῆς ἀπαλλάττειν. ἐν
ἅπασι δὴ τούτοις ὁ τοιοῦτος ὑπὸ τῶν πολλῶν καταγελᾶται, τὰ
μὲν ὑπερηφάνως ἔχων, ὡς δοκεῖ, τὰ δ’ ἐν ποσὶν ἀγνοῶν τε
καὶ ἐν ἑκάστοις ἀπορῶν. παντάπασι τὰ γιγνόμενα λέγεις, ὦ
Σώκρατες. ὅταν δέ γέ τινα αὐτός, ὦ φίλε, ἑλκύσῃ ἄνω,
καὶ ἐθελήσῃ τις αὐτῷ ἐκβῆναι ἐκ τοῦ “τί ἐγὼ σὲ ἀδικῶ
ἢ σὺ ἐμέ”; εἰς σκέψιν αὐτῆς δικαιοσύνης τε καὶ ἀδικίας,
τί τε ἑκάτερον αὐτοῖν καὶ τί τῶν πάντων ἢ ἀλλήλων
διαφέρετον, ἢ ἐκ τοῦ “εἰ βασιλεὺς εὐδαίμων,” “κεκτημένος τ’
αὖ χρυσίον,” βασιλείας πέρι καὶ ἀνθρωπίνης ὅλως
εὐδαιμονίας καὶ ἀθλιότητος ἐπὶ σκέψιν, ποίω τέ τινε ἐστὸν
καὶ τίνα τρόπον ἀνθρώπου φύσει προσήκει τὸ μὲν κτήσασθαι
αὐτοῖν, τὸ δὲ ἀποφυγεῖν—περὶ τούτων ἁπάντων ὅταν αὖ
δέῃ λόγον διδόναι τὸν σμικρὸν ἐκεῖνον τὴν ψυχὴν καὶ δριμὺν
καὶ δικανικόν, πάλιν αὖ τὰ ἀντίστροφα ἀποδίδωσιν·
εἰλιγγιῶν τε ἀπὸ ὑψηλοῦ κρεμασθεὶς καὶ βλέπων μετέωρος
ἄνωθεν ὑπὸ ἀηθείας ἀδημονῶν τε καὶ ἀπορῶν καὶ βατταρίζων
γέλωτα Θρᾴτταις μὲν οὐ παρέχει οὐδ’ ἄλλῳ ἀπαιδεύτῳ
οὐδενί, οὐ γὰρ αἰσθάνονται, τοῖς δ’ ἐναντίως ἢ ὡς
ἀνδραπόδοις τραφεῖσι πᾶσιν. οὗτος δὴ ἑκατέρου τρόπος, ὦ
Θεόδωρε, ὁ μὲν τῷ ὄντι ἐν ἐλευθερίᾳ τε καὶ σχολῇ
τεθραμμένου, ὃν δὴ φιλόσοφον καλεῖς, ᾧ ἀνεμέσητον εὐήθει
δοκεῖν καὶ οὐδενὶ εἶναι ὅταν εἰς δουλικὰ ἐμπέσῃ
διακονήματα, οἷον στρωματόδεσμον μὴ ἐπισταμένου συσκευάσασθαι
μηδὲ ὄψον ἡδῦναι ἢ θῶπας λόγους· ὁ δ’ αὖ τὰ μὲν τοιαῦτα
πάντα δυναμένου τορῶς τε καὶ ὀξέως διακονεῖν, ἀναβάλλεσθαι
δὲ οὐκ ἐπισταμένου ἐπιδέξια ἐλευθερίως οὐδέ γ’ ἁρμονίαν
λόγων λαβόντος ὀρθῶς ὑμνῆσαι θεῶν τε καὶ ἀνδρῶν εὐδαιμόνων
βίον [ἀληθῆ]. εἰ πάντας, ὦ Σώκρατες, πείθοις ἃ λέγεις
ὥσπερ ἐμέ, πλείων ἂν εἰρήνη καὶ κακὰ ἐλάττω κατ’
ἀνθρώπους εἴη. ἀλλ’ οὔτ’ ἀπολέσθαι τὰ κακὰ δυνατόν, ὦ
Θεόδωρε— ὑπεναντίον γάρ τι τῷ ἀγαθῷ ἀεὶ εἶναι
ἀνάγκη—οὔτ’ ἐν θεοῖς αὐτὰ ἱδρῦσθαι, τὴν δὲ θνητὴν φύσιν
καὶ τόνδε τὸν τόπον περιπολεῖ ἐξ ἀνάγκης. διὸ καὶ πειρᾶσθαι
χρὴ ἐνθένδε ἐκεῖσε φεύγειν ὅτι τάχιστα. φυγὴ δὲ ὁμοίωσις
θεῷ κατὰ τὸ δυνατόν· ὁμοίωσις δὲ δίκαιον καὶ ὅσιον μετὰ
φρονήσεως γενέσθαι. ἀλλὰ γάρ, ὦ ἄριστε, οὐ πάνυ τι
ῥᾴδιον πεῖσαι ὡς ἄρα οὐχ ὧν ἕνεκα οἱ πολλοί φασι δεῖν
πονηρίαν μὲν φεύγειν, ἀρετὴν δὲ διώκειν, τούτων χάριν τὸ
μὲν ἐπιτηδευτέον, τὸ δ’ οὔ, ἵνα δὴ μὴ κακὸς καὶ ἵνα
ἀγαθὸς δοκῇ εἶναι· ταῦτα μὲν γάρ ἐστιν ὁ λεγόμενος γραῶν
ὕθλος, ὡς ἐμοὶ φαίνεται· τὸ δὲ ἀληθὲς ὧδε λέγωμεν. θεὸς
οὐδαμῇ οὐδαμῶς ἄδικος, ἀλλ’ ὡς οἷόν τε δικαιότατος, καὶ
οὐκ ἔστιν αὐτῷ ὁμοιότερον οὐδὲν ἢ ὃς ἂν ἡμῶν αὖ
γένηται ὅτι δικαιότατος. περὶ τοῦτο καὶ ἡ ὡς ἀληθῶς
δεινότης ἀνδρὸς καὶ οὐδενία τε καὶ ἀνανδρία. ἡ μὲν γὰρ
τούτου γνῶσις σοφία καὶ ἀρετὴ ἀληθινή, ἡ δὲ ἄγνοια
ἀμαθία καὶ κακία ἐναργής· αἱ δ’ ἄλλαι δεινότητές τε
δοκοῦσαι καὶ σοφίαι ἐν μὲν πολιτικαῖς δυναστείαις γιγνόμεναι
φορτικαί, ἐν δὲ τέχναις βάναυσοι. τῷ οὖν ἀδικοῦντι καὶ
ἀνόσια λέγοντι ἢ πράττοντι μακρῷ ἄριστ’ ἔχει τὸ μὴ
συγχωρεῖν δεινῷ ὑπὸ πανουργίας εἶναι· ἀγάλλονται γὰρ τῷ
ὀνείδει καὶ οἴονται ἀκούειν ὅτι οὐ λῆροί εἰσι, γῆς
ἄλλως ἄχθη, ἀλλ’ ἄνδρες οἵους δεῖ ἐν πόλει τοὺς
σωθησομένους. λεκτέον οὖν τἀληθές, ὅτι τοσούτῳ μᾶλλόν
εἰσιν οἷοι οὐκ οἴονται, ὅτι οὐχὶ οἴονται· ἀγνοοῦσι γὰρ
ζημίαν ἀδικίας, ὃ δεῖ ἥκιστα ἀγνοεῖν. οὐ γάρ ἐστιν ἣν
δοκοῦσιν, πληγαί τε καὶ θάνατοι, ὧν ἐνίοτε πάσχουσιν οὐδὲν
ἀδικοῦντες, ἀλλὰ ἣν ἀδύνατον ἐκφυγεῖν. τίνα δὴ λέγεις;
παραδειγμάτων, ὦ φίλε, ἐν τῷ ὄντι ἑστώτων, τοῦ μὲν θείου
εὐδαιμονεστάτου, τοῦ δὲ ἀθέου ἀθλιωτάτου, οὐχ ὁρῶντες ὅτι
οὕτως ἔχει, ὑπὸ ἠλιθιότητός τε καὶ τῆς ἐσχάτης ἀνοίας
λανθάνουσι τῷ μὲν ὁμοιούμενοι διὰ τὰς ἀδίκους πράξεις, τῷ
δὲ ἀνομοιούμενοι. οὗ δὴ τίνουσι δίκην ζῶντες τὸν εἰκότα
βίον ᾧ ὁμοιοῦνται· ἐὰν δ’ εἴπωμεν ὅτι, ἂν μὴ
ἀπαλλαγῶσι τῆς δεινότητος, καὶ τελευτήσαντας αὐτοὺς ἐκεῖνος
μὲν ὁ τῶν κακῶν καθαρὸς τόπος οὐ δέξεται, ἐνθάδε δὲ τὴν
αὑτοῖς ὁμοιότητα τῆς διαγωγῆς ἀεὶ ἕξουσι, κακοὶ κακοῖς
συνόντες, ταῦτα δὴ καὶ παντάπασιν ὡς δεινοὶ καὶ πανοῦργοι
ἀνοήτων τινῶν ἀκούσονται. καὶ μάλα δή, ὦ Σώκρατες. οἶδά
τοι, ὦ ἑταῖρε. ἓν μέντοι τι αὐτοῖς συμβέβηκεν· ὅταν
ἰδίᾳ λόγον δέῃ δοῦναί τε καὶ δέξασθαι περὶ ὧν ψέγουσι,
καὶ ἐθελήσωσιν ἀνδρικῶς πολὺν χρόνον ὑπομεῖναι καὶ μὴ
ἀνάνδρως φυγεῖν, τότε ἀτόπως, ὦ δαιμόνιε, τελευτῶντες οὐκ
ἀρέσκουσιν αὐτοὶ αὑτοῖς περὶ ὧν λέγουσι, καὶ ἡ ῥητορικὴ
ἐκείνη πως ἀπομαραίνεται, ὥστε παίδων μηδὲν δοκεῖν
διαφέρειν. περὶ μὲν οὖν τούτων, ἐπειδὴ καὶ πάρεργα τυγχάνει
λεγόμενα, ἀποστῶμεν—εἰ δὲ μή, πλείω ἀεὶ ἐπιρρέοντα
καταχώσει ἡμῶν τὸν ἐξ ἀρχῆς λόγον—ἐπὶ δὲ τὰ ἔμπροσθεν
ἴωμεν, εἰ καὶ σοὶ δοκεῖ. ἐμοὶ μὲν τὰ τοιαῦτα, ὦ
Σώκρατες, οὐκ ἀηδέστερα ἀκούειν· ῥᾴω γὰρ τηλικῷδε ὄντι
ἐπακολουθεῖν. εἰ μέντοι δοκεῖ, πάλιν ἐπανίωμεν. οὐκοῦν
ἐνταῦθά που ἦμεν τοῦ λόγου, ἐν ᾧ ἔφαμεν τοὺς τὴν
φερομένην οὐσίαν λέγοντας, καὶ τὸ ἀεὶ δοκοῦν ἑκάστῳ τοῦτο
καὶ εἶναι τούτῳ ᾧ δοκεῖ, ἐν μὲν τοῖς ἄλλοις ἐθέλειν
διισχυρίζεσθαι καὶ οὐχ ἥκιστα περὶ τὰ δίκαια, ὡς παντὸς
μᾶλλον ἃ ἂν θῆται πόλις δόξαντα αὑτῇ, ταῦτα καὶ ἔστι
δίκαια τῇ θεμένῃ, ἕωσπερ ἂν κέηται· περὶ δὲ τἀγαθὰ
οὐδένα ἀνδρεῖον ἔθ’ οὕτως εἶναι ὥστε τολμᾶν διαμάχεσθαι
ὅτι καὶ ἃ ἂν ὠφέλιμα οἰηθεῖσα πόλις ἑαυτῇ θῆται, καὶ
ἔστι τοσοῦτον χρόνον ὅσον ἂν κέηται ὠφέλιμα, πλὴν εἴ τις
τὸ ὄνομα λέγοι· τοῦτο δέ που σκῶμμ’ ἂν εἴη πρὸς ὃ
λέγομεν. ἢ οὐχί; πάνυ γε. μὴ γὰρ λεγέτω τὸ ὄνομα, ἀλλὰ
τὸ πρᾶγμα τὸ ὀνομαζόμενον θεωρείτω. μὴ γάρ. ἀλλ’ ὃ ἂν
τοῦτο ὀνομάζῃ, τούτου δήπου στοχάζεται νομοθετουμένη, καὶ
πάντας τοὺς νόμους, καθ’ ὅσον οἴεταί τε καὶ δύναται, ὡς
ὠφελιμωτάτους ἑαυτῇ τίθεται· ἢ πρὸς ἄλλο τι βλέπουσα
νομοθετεῖται; οὐδαμῶς. ἦ οὖν καὶ τυγχάνει ἀεί, ἢ πολλὰ
καὶ διαμαρτάνει ἑκάστη; οἶμαι ἔγωγε καὶ ἁμαρτάνειν. ἔτι
τοίνυν ἐνθένδε ἂν μᾶλλον πᾶς τις ὁμολογήσειεν ταὐτὰ ταῦτα,
εἰ περὶ παντός τις τοῦ εἴδους ἐρωτῴη ἐν ᾧ καὶ τὸ
ὠφέλιμον τυγχάνει ὄν· ἔστι δέ που καὶ περὶ τὸν μέλλοντα
χρόνον. ὅταν γὰρ νομοθετώμεθα, ὡς ἐσομένους ὠφελίμους τοὺς
νόμους τιθέμεθα εἰς τὸν ἔπειτα χρόνον· τοῦτο δὲ “μέλλον”
ὀρθῶς ἂν λέγοιμεν. πάνυ γε. ἴθι δή, οὑτωσὶ ἐρωτῶμεν
Πρωταγόραν ἢ ἄλλον τινὰ τῶν ἐκείνῳ τὰ αὐτὰ λεγόντων·
“πάντων μέτρον ἄνθρωπός ἐστιν,” ὡς φατέ, ὦ Πρωταγόρα,
λευκῶν βαρέων κούφων, οὐδενὸς ὅτου οὐ τῶν τοιούτων· ἔχων
γὰρ αὐτῶν τὸ κριτήριον ἐν αὑτῷ, οἷα πάσχει τοιαῦτα
οἰόμενος, ἀληθῆ τε οἴεται αὑτῷ καὶ ὄντα. οὐχ οὕτω;
οὕτω. ἦ καὶ τῶν μελλόντων ἔσεσθαι, φήσομεν, ὦ Πρωταγόρα,
ἔχει τὸ κριτήριον ἐν αὑτῷ, καὶ οἷα ἂν οἰηθῇ ἔσεσθαι,
ταῦτα καὶ γίγνεται ἐκείνῳ τῷ οἰηθέντι; οἷον θερμή· ἆρ’
ὅταν τις οἰηθῇ ἰδιώτης αὑτὸν πυρετὸν λήψεσθαι καὶ
ἔσεσθαι ταύτην τὴν θερμότητα, καὶ ἕτερος, ἰατρὸς δέ,
ἀντοιηθῇ, κατὰ τὴν ποτέρου δόξαν φῶμεν τὸ μέλλον
ἀποβήσεσθαι, ἢ κατὰ τὴν ἀμφοτέρων, καὶ τῷ μὲν ἰατρῷ οὐ
θερμὸς οὐδὲ πυρέττων γενήσεται, ἑαυτῷ δὲ ἀμφότερα; γελοῖον
μεντἂν εἴη. ἀλλ’ οἶμαι περὶ οἴνου γλυκύτητος καὶ
αὐστηρότητος μελλούσης ἔσεσθαι ἡ τοῦ γεωργοῦ δόξα ἀλλ’ οὐχ
ἡ τοῦ κιθαριστοῦ κυρία. τί μήν; οὐδ’ ἂν αὖ περὶ
ἀναρμόστου τε καὶ εὐαρμόστου ἐσομένου παιδοτρίβης ἂν
βέλτιον δοξάσειεν μουσικοῦ, ὃ καὶ ἔπειτα αὐτῷ τῷ
παιδοτρίβῃ δόξει εὐάρμοστον εἶναι. οὐδαμῶς. οὐκοῦν καὶ
τοῦ μέλλοντος ἑστιάσεσθαι μὴ μαγειρικοῦ ὄντος, σκευαζομένης
θοίνης, ἀκυροτέρα ἡ κρίσις τῆς τοῦ ὀψοποιοῦ περὶ τῆς
ἐσομένης ἡδονῆς. περὶ μὲν γὰρ τοῦ ἤδη ὄντος ἑκάστῳ
ἡδέος ἢ γεγονότος μηδέν πω τῷ λόγῳ διαμαχώμεθα, ἀλλὰ
περὶ τοῦ μέλλοντος ἑκάστῳ καὶ δόξειν καὶ ἔσεσθαι πότερον
αὐτὸς αὑτῷ ἄριστος κριτής, ἢ σύ, ὦ Πρωταγόρα, τό γε
περὶ λόγους πιθανὸν ἑκάστῳ ἡμῶν ἐσόμενον εἰς δικαστήριον
βέλτιον ἂν προδοξάσαις ἢ τῶν ἰδιωτῶν ὁστισοῦν; καὶ μάλα,
ὦ Σώκρατες, τοῦτό γε σφόδρα ὑπισχνεῖτο πάντων διαφέρειν
αὐτός. νὴ Δία, ὦ μέλε· ἢ οὐδείς γ’ ἂν αὐτῷ διελέγετο
διδοὺς πολὺ ἀργύριον, εἰ μὴ τοὺς συνόντας ἔπειθεν ὅτι καὶ
τὸ μέλλον ἔσεσθαί τε καὶ δόξειν οὔτε μάντις οὔτε τις
ἄλλος ἄμεινον κρίνειεν ἂν ἢ αὐτός [αὑτῷ]. ἀληθέστατα.
οὐκοῦν καὶ αἱ νομοθεσίαι καὶ τὸ ὠφέλιμον περὶ τὸ μέλλον
ἐστί, καὶ πᾶς ἂν ὁμολογοῖ νομοθετουμένην πόλιν πολλάκις
ἀνάγκην εἶναι τοῦ ὠφελιμωτάτου ἀποτυγχάνειν; μάλα γε.
μετρίως ἄρα ἡμῖν πρὸς τὸν διδάσκαλόν σου εἰρήσεται ὅτι
ἀνάγκη αὐτῷ ὁμολογεῖν σοφώτερόν τε ἄλλον ἄλλου εἶναι
καὶ τὸν μὲν τοιοῦτον μέτρον εἶναι, ἐμοὶ δὲ τῷ
ἀνεπιστήμονι μηδὲ ὁπωστιοῦν ἀνάγκην εἶναι μέτρῳ γίγνεσθαι,
ὡς ἄρτι με ἠνάγκαζεν ὁ ὑπὲρ ἐκείνου λόγος, εἴτ’
ἐβουλόμην εἴτε μή, τοιοῦτον εἶναι. ἐκείνῃ μοι δοκεῖ, ὦ
Σώκρατες, μάλιστα ἁλίσκεσθαι ὁ λόγος, ἁλισκόμενος καὶ
ταύτῃ, ᾗ τὰς τῶν ἄλλων δόξας κυρίας ποιεῖ, αὗται δὲ
ἐφάνησαν τοὺς ἐκείνου λόγους οὐδαμῇ ἀληθεῖς ἡγούμεναι.
πολλαχῇ, ὦ Θεόδωρε, καὶ ἄλλῃ ἂν τό γε τοιοῦτον ἁλοίη
μὴ πᾶσαν παντὸς ἀληθῆ δόξαν εἶναι· περὶ δὲ τὸ παρὸν
ἑκάστῳ πάθος, ἐξ ὧν αἱ αἰσθήσεις καὶ αἱ κατὰ ταύτας
δόξαι γίγνονται, χαλεπώτερον ἑλεῖν ὡς οὐκ ἀληθεῖς. ἴσως δὲ
οὐδὲν λέγω· ἀνάλωτοι γάρ, εἰ ἔτυχον, εἰσίν, καὶ οἱ
φάσκοντες αὐτὰς ἐναργεῖς τε εἶναι καὶ ἐπιστήμας τάχα ἂν
ὄντα λέγοιεν, καὶ Θεαίτητος ὅδε οὐκ ἀπὸ σκοποῦ εἴρηκεν
αἴσθησιν καὶ ἐπιστήμην ταὐτὸν θέμενος. προσιτέον οὖν
ἐγγυτέρω, ὡς ὁ ὑπὲρ Πρωταγόρου λόγος ἐπέταττε, καὶ
σκεπτέον τὴν φερομένην ταύτην οὐσίαν διακρούοντα εἴτε ὑγιὲς
εἴτε σαθρὸν φθέγγεται· μάχη δ’ οὖν περὶ αὐτῆς οὐ φαύλη
οὐδ’ ὀλίγοις γέγονεν. πολλοῦ καὶ δεῖ φαύλη εἶναι, ἀλλὰ
περὶ μὲν τὴν Ἰωνίαν καὶ ἐπιδίδωσι πάμπολυ. οἱ γὰρ τοῦ
Ἡρακλείτου ἑταῖροι χορηγοῦσι τούτου τοῦ λόγου μάλα
ἐρρωμένως. τῷ τοι, ὦ φίλε Θεόδωρε, μᾶλλον σκεπτέον καὶ ἐξ
ἀρχῆς, ὥσπερ αὐτοὶ ὑποτείνονται. παντάπασι μὲν οὖν. καὶ
γάρ, ὦ Σώκρατες, περὶ τούτων τῶν Ἡρακλειτείων ἤ, ὥσπερ
σὺ λέγεις, Ὁμηρείων καὶ ἔτι παλαιοτέρων, αὐτοῖς μὲν τοῖς
περὶ τὴν Ἔφεσον, ὅσοι προσποιοῦνται ἔμπειροι, οὐδὲν μᾶλλον
οἷόν τε διαλεχθῆναι ἢ τοῖς οἰστρῶσιν. ἀτεχνῶς γὰρ κατὰ
τὰ συγγράμματα φέρονται, τὸ δ’ ἐπιμεῖναι ἐπὶ λόγῳ καὶ
ἐρωτήματι καὶ ἡσυχίως ἐν μέρει ἀποκρίνασθαι καὶ ἐρέσθαι
ἧττον αὐτοῖς ἔνι ἢ τὸ μηδέν· μᾶλλον δὲ ὑπερβάλλει τὸ
οὐδ’ οὐδὲν πρὸς τὸ μηδὲ σμικρὸν ἐνεῖναι τοῖς ἀνδράσιν
ἡσυχίας. ἀλλ’ ἄν τινά τι ἔρῃ, ὥσπερ ἐκ φαρέτρας
ῥηματίσκια αἰνιγματώδη ἀνασπῶντες ἀποτοξεύουσι, κἂν τούτου
ζητῇς λόγον λαβεῖν τί εἴρηκεν, ἑτέρῳ πεπλήξῃ καινῶς
μετωνομασμένῳ. περανεῖς δὲ οὐδέποτε οὐδὲν πρὸς οὐδένα
αὐτῶν· οὐδέ γε ἐκεῖνοι αὐτοὶ πρὸς ἀλλήλους, ἀλλ’ εὖ
πάνυ φυλάττουσι τὸ μηδὲν βέβαιον ἐᾶν εἶναι μήτ’ ἐν λόγῳ
μήτ’ ἐν ταῖς αὑτῶν ψυχαῖς, ἡγούμενοι, ὡς ἐμοὶ δοκεῖ,
αὐτὸ στάσιμον εἶναι· τούτῳ δὲ πάνυ πολεμοῦσιν, καὶ καθ’
ὅσον δύνανται πανταχόθεν ἐκβάλλουσιν. ἴσως, ὦ Θεόδωρε,
τοὺς ἄνδρας μαχομένους ἑώρακας, εἰρηνεύουσιν δὲ οὐ
συγγέγονας· οὐ γὰρ σοὶ ἑταῖροί εἰσιν. ἀλλ’ οἶμαι τὰ
τοιαῦτα τοῖς μαθηταῖς ἐπὶ σχολῆς φράζουσιν, οὓς ἂν
βούλωνται ὁμοίους αὑτοῖς ποιῆσαι. ποίοις μαθηταῖς, ὦ
δαιμόνιε; οὐδὲ γίγνεται τῶν τοιούτων ἕτερος ἑτέρου μαθητής,
ἀλλ’ αὐτόματοι ἀναφύονται ὁπόθεν ἂν τύχῃ ἕκαστος αὐτῶν
ἐνθουσιάσας, καὶ τὸν ἕτερον ὁ ἕτερος οὐδὲν ἡγεῖται
εἰδέναι. παρὰ μὲν οὖν τούτων, ὅπερ ᾖα ἐρῶν, οὐκ ἄν
ποτε λάβοις λόγον οὔτε ἑκόντων οὔτε ἀκόντων· αὐτοὺς δὲ
δεῖ παραλαβόντας ὥσπερ πρόβλημα ἐπισκοπεῖσθαι. καὶ μετρίως γε
λέγεις. τὸ δὲ δὴ πρόβλημα ἄλλο τι παρειλήφαμεν παρὰ μὲν τῶν
ἀρχαίων μετὰ ποιήσεως ἐπικρυπτομένων τοὺς πολλούς, ὡς ἡ
γένεσις τῶν ἄλλων πάντων Ὠκεανός τε καὶ Τηθὺς ῥεύματα
<ὄντα> τυγχάνει καὶ οὐδὲν ἕστηκε, παρὰ δὲ τῶν ὑστέρων
ἅτε σοφωτέρων ἀναφανδὸν ἀποδεικνυμένων, ἵνα καὶ οἱ
σκυτοτόμοι αὐτῶν τὴν σοφίαν μάθωσιν ἀκούσαντες καὶ παύσωνται
ἠλιθίως οἰόμενοι τὰ μὲν ἑστάναι, τὰ δὲ κινεῖσθαι τῶν
ὄντων, μαθόντες δὲ ὅτι πάντα κινεῖται τιμῶσιν αὐτούς;
ὀλίγου δὲ ἐπελαθόμην, ὦ Θεόδωρε, ὅτι ἄλλοι αὖ τἀναντία
τούτοις ἀπεφήναντο, †οἷον ἀκίνητον τελέθει τῷ παντὶ ὄνομ’
εἶναι† καὶ ἄλλα ὅσα Μέλισσοί τε καὶ Παρμενίδαι
ἐναντιούμενοι πᾶσι τούτοις διισχυρίζονται, ὡς ἕν τε πάντα
ἐστὶ καὶ ἕστηκεν αὐτὸ ἐν αὑτῷ οὐκ ἔχον χώραν ἐν ᾗ
κινεῖται. τούτοις οὖν, ὦ ἑταῖρε, πᾶσι τί χρησόμεθα; κατὰ
σμικρὸν γὰρ προϊόντες λελήθαμεν ἀμφοτέρων εἰς τὸ μέσον
πεπτωκότες, καὶ ἂν μή πῃ ἀμυνόμενοι διαφύγωμεν, δίκην
δώσομεν ὥσπερ οἱ ἐν ταῖς παλαίστραις διὰ γραμμῆς παίζοντες,
ὅταν ὑπ’ ἀμφοτέρων ληφθέντες ἕλκωνται εἰς τἀναντία. δοκεῖ
οὖν μοι τοὺς ἑτέρους πρότερον σκεπτέον, ἐφ’ οὕσπερ
ὡρμήσαμεν, τοὺς ῥέοντας, καὶ ἐὰν μέν τι φαίνωνται λέγοντες,
συνέλξομεν μετ’ αὐτῶν ἡμᾶς αὐτούς, τοὺς ἑτέρους ἐκφυγεῖν
πειρώμενοι· ἐὰν δὲ οἱ τοῦ ὅλου στασιῶται ἀληθέστερα λέγειν
δοκῶσι, φευξόμεθα παρ’ αὐτοὺς ἀπ’ αὖ τῶν τὰ ἀκίνητα
κινούντων. ἀμφότεροι δ’ ἂν φανῶσι μηδὲν μέτριον λέγοντες,
γελοῖοι ἐσόμεθα ἡγούμενοι ἡμᾶς μὲν τὶ λέγειν φαύλους
ὄντας, παμπαλαίους δὲ καὶ πασσόφους ἄνδρας ἀποδεδοκιμακότες.
ὅρα οὖν, ὦ Θεόδωρε, εἰ λυσιτελεῖ εἰς τοσοῦτον προϊέναι
κίνδυνον. οὐδὲν μὲν οὖν ἀνεκτόν, ὦ Σώκρατες, μὴ οὐ
διασκέψασθαι τί λέγουσιν ἑκάτεροι τῶν ἀνδρῶν. σκεπτέον ἂν
εἴη σοῦ γε οὕτω προθυμουμένου. δοκεῖ οὖν μοι ἀρχὴ εἶναι
τῆς σκέψεως κινήσεως πέρι, ποῖόν τί ποτε ἄρα λέγοντές φασι
τὰ πάντα κινεῖσθαι. βούλομαι δὲ λέγειν τὸ τοιόνδε· πότερον
ἕν τι εἶδος αὐτῆς λέγουσιν ἤ, ὥσπερ ἐμοὶ φαίνεται, δύο;
μὴ μέντοι μόνον ἐμοὶ δοκείτω, ἀλλὰ συμμέτεχε καὶ σύ, ἵνα
κοινῇ πάσχωμεν ἄν τι καὶ δέῃ. καί μοι λέγε· ἆρα κινεῖσθαι
καλεῖς ὅταν τι χώραν ἐκ χώρας μεταβάλλῃ ἢ καὶ ἐν τῷ
αὐτῷ στρέφηται; ἔγωγε. τοῦτο μὲν τοίνυν ἓν ἔστω εἶδος.
ὅταν δὲ ᾖ μὲν ἐν τῷ αὐτῷ, γηράσκῃ δέ, ἢ μέλαν ἐκ
λευκοῦ ἢ σκληρὸν ἐκ μαλακοῦ γίγνηται, ἤ τινα ἄλλην
ἀλλοίωσιν ἀλλοιῶται, ἆρα οὐκ ἄξιον ἕτερον εἶδος φάναι
κινήσεως; [ἔμοιγε δοκεῖ] ἀναγκαῖον μὲν οὖν. δύο δὴ λέγω
τούτω εἴδει κινήσεως, ἀλλοίωσιν, τὴν δὲ φοράν. ὀρθῶς γε
λέγων. τοῦτο τοίνυν οὕτω διελόμενοι διαλεγώμεθα ἤδη τοῖς τὰ
πάντα φάσκουσιν κινεῖσθαι καὶ ἐρωτῶμεν· πότερον πᾶν φατε
ἀμφοτέρως κινεῖσθαι, φερόμενόν τε καὶ ἀλλοιούμενον, ἢ τὸ
μέν τι ἀμφοτέρως, τὸ δ’ ἑτέρως; ἀλλὰ μὰ Δί’ ἔγωγε οὐκ
ἔχω εἰπεῖν· οἶμαι δ’ ἂν φάναι ἀμφοτέρως. εἰ δέ γε μή,
ὦ ἑταῖρε, κινούμενά τε αὐτοῖς καὶ ἑστῶτα φανεῖται, καὶ
οὐδὲν μᾶλλον ὀρθῶς ἕξει εἰπεῖν ὅτι κινεῖται τὰ πάντα ἢ
ὅτι ἕστηκεν. ἀληθέστατα λέγεις. οὐκοῦν ἐπειδὴ κινεῖσθαι
αὐτὰ δεῖ, τὸ δὲ μὴ κινεῖσθαι μὴ ἐνεῖναι μηδενί, πάντα δὴ
πᾶσαν κίνησιν ἀεὶ κινεῖται. ἀνάγκη. σκόπει δή μοι τόδε
αὐτῶν· τῆς θερμότητος ἢ λευκότητος ἢ ὁτουοῦν γένεσιν οὐχ
οὕτω πως ἐλέγομεν φάναι αὐτούς, φέρεσθαι ἕκαστον τούτων
ἅμα αἰσθήσει μεταξὺ τοῦ ποιοῦντός τε καὶ πάσχοντος, καὶ τὸ
μὲν πάσχον αἰσθητικὸν ἀλλ’ οὐκ αἴσθησιν [ἔτι] γίγνεσθαι,
τὸ δὲ ποιοῦν ποιόν τι ἀλλ’ οὐ ποιότητα; ἴσως οὖν ἡ
“ποιότης” ἅμα ἀλλόκοτόν τε φαίνεται ὄνομα καὶ οὐ μανθάνεις
ἁθρόον λεγόμενον· κατὰ μέρη οὖν ἄκουε. τὸ γὰρ ποιοῦν
οὔτε θερμότης οὔτε λευκότης, θερμὸν δὲ καὶ λευκὸν γίγνεται,
καὶ τἆλλα οὕτω· μέμνησαι γάρ που ἐν τοῖς πρόσθεν ὅτι
οὕτως ἐλέγομεν, ἓν μηδὲν αὐτὸ καθ’ αὑτὸ εἶναι, μηδ’ αὖ
τὸ ποιοῦν ἢ πάσχον, ἀλλ’ ἐξ ἀμφοτέρων πρὸς ἄλληλα
συγγιγνομένων τὰς αἰσθήσεις καὶ τὰ αἰσθητὰ ἀποτίκτοντα τὰ
μὲν ποῑ ἄττα γίγνεσθαι, τὰ δὲ αἰσθανόμενα. μέμνημαι· πῶς δ’
οὔ; τὰ μὲν τοίνυν ἄλλα χαίρειν ἐάσωμεν, εἴτε ἄλλως
εἴτε οὕτως λέγουσιν· οὗ δ’ ἕνεκα λέγομεν, τοῦτο μόνον
φυλάττωμεν, ἐρωτῶντες· Κινεῖται καὶ ῥεῖ, ὥς φατε, τὰ πάντα;
ἦ γάρ; ναί. οὐκοῦν ἀμφοτέρας ἃς διειλόμεθα κινήσεις,
φερόμενά τε καὶ ἀλλοιούμενα; πῶς δ’ οὔ; εἴπερ γε δὴ τελέως
κινήσεται. εἰ μὲν τοίνυν ἐφέρετο μόνον, ἠλλοιοῦτο δὲ μή,
εἴχομεν ἄν που εἰπεῖν οἷα ἄττα ῥεῖ τὰ φερόμενα· ἢ πῶς
λέγομεν; οὕτως. ἐπειδὴ δὲ οὐδὲ τοῦτο μένει, τὸ λευκὸν
ῥεῖν τὸ ῥέον, ἀλλὰ μεταβάλλει, ὥστε καὶ αὐτοῦ τούτου
εἶναι ῥοήν, τῆς λευκότητος, καὶ μεταβολὴν εἰς ἄλλην χρόαν,
ἵνα μὴ ἁλῷ ταύτῃ μένον, ἆρά ποτε οἷόν τέ τι
προσειπεῖν χρῶμα, ὥστε καὶ ὀρθῶς προσαγορεύειν; καὶ τίς
μηχανή, ὦ Σώκρατες; ἢ ἄλλο γέ τι τῶν τοιούτων, εἴπερ
ἀεὶ λέγοντος ὑπεξέρχεται ἅτε δὴ ῥέον; τί δὲ περὶ
αἰσθήσεως ἐροῦμεν ὁποιασοῦν, οἷον τῆς τοῦ ὁρᾶν ἢ
ἀκούειν; μένειν ποτὲ ἐν αὐτῷ τῷ ὁρᾶν ἢ ἀκούειν;
οὔκουν δεῖ γε, εἴπερ πάντα κινεῖται. οὔτε ἄρα ὁρᾶν
προσρητέον τι μᾶλλον ἢ μὴ ὁρᾶν, οὐδέ τιν’ ἄλλην αἴσθησιν
μᾶλλον ἢ μή, πάντων γε πάντως κινουμένων. οὐ γὰρ οὖν. καὶ
μὴν αἴσθησίς γε ἐπιστήμη, ὡς ἔφαμεν ἐγώ τε καὶ Θεαίτητος.
ἦν ταῦτα. οὐδὲν ἄρα ἐπιστήμην μᾶλλον ἢ μὴ ἐπιστήμην
ἀπεκρινάμεθα ἐρωτώμενοι ὅτι ἐστὶν ἐπιστήμη. ἐοίκατε.
καλὸν ἂν ἡμῖν συμβαίνοι τὸ ἐπανόρθωμα τῆς ἀποκρίσεως,
προθυμηθεῖσιν ἀποδεῖξαι ὅτι πάντα κινεῖται, ἵνα δὴ ἐκείνη
ἡ ἀπόκρισις ὀρθὴ φανῇ. τὸ δ’, ὡς ἔοικεν, ἐφάνη, εἰ
πάντα κινεῖται, πᾶσα ἀπόκρισις, περὶ ὅτου ἄν τις
ἀποκρίνηται, ὁμοίως ὀρθὴ εἶναι, οὕτω τ’ ἔχειν φάναι καὶ
μὴ οὕτω, εἰ δὲ βούλει, γίγνεσθαι, ἵνα μὴ στήσωμεν αὐτοὺς
τῷ λόγῳ. ὀρθῶς λέγεις. πλήν γε, ὦ Θεόδωρε, ὅτι “οὕτω”
τε εἶπον καὶ “οὐχ οὕτω.” δεῖ δὲ οὐδὲ τοῦτο <τὸ> “οὕτω”
λέγειν—οὐδὲ γὰρ ἂν ἔτι κινοῖτο <τὸ> “οὕτω” —οὐδ’ αὖ
“μὴ οὕτω” — οὐδὲ γὰρ τοῦτο κίνησις—ἀλλά τιν’ ἄλλην φωνὴν
θετέον τοῖς τὸν λόγον τοῦτον λέγουσιν, ὡς νῦν γε πρὸς τὴν
αὑτῶν ὑπόθεσιν οὐκ ἔχουσι ῥήματα, εἰ μὴ ἄρα τὸ “οὐδ’
οὕτως” μάλιστα [δ’ οὕτως] ἂν αὐτοῖς ἁρμόττοι, ἄπειρον
λεγόμενον. οἰκειοτάτη γοῦν διάλεκτος αὕτη αὐτοῖς. οὐκοῦν,
ὦ Θεόδωρε, τοῦ τε σοῦ ἑταίρου ἀπηλλάγμεθα, καὶ οὔπω
συγχωροῦμεν αὐτῷ πάντ’ ἄνδρα πάντων χρημάτων μέτρον εἶναι,
ἂν μὴ φρόνιμός τις ᾖ· ἐπιστήμην τε αἴσθησιν οὐ
συγχωρησόμεθα κατά γε τὴν τοῦ πάντα κινεῖσθαι μέθοδον, [ἢ]
εἰ μή [τί] πως ἄλλως Θεαίτητος ὅδε λέγει. ἄριστ’ εἴρηκας,
ὦ Σώκρατες· τούτων γὰρ περανθέντων καὶ ἐμὲ ἔδει
ἀπηλλάχθαι σοι ἀποκρινόμενον κατὰ τὰς συνθήκας, ἐπειδὴ τὸ
περὶ τοῦ Πρωταγόρου λόγου τέλος σχοίη. μὴ πρίν γ’ ἄν, ὦ
Θεόδωρε, Σωκράτης τε καὶ σὺ τοὺς φάσκοντας αὖ τὸ πᾶν
ἑστάναι διέλθητε, ὥσπερ ἄρτι προύθεσθε. νέος ὤν, ὦ
Θεαίτητε, τοὺς πρεσβυτέρους ἀδικεῖν διδάσκεις ὁμολογίας
παραβαίνοντας; ἀλλὰ παρασκευάζου ὅπως τῶν ἐπιλοίπων Σωκράτει
δώσεις λόγον. ἐάνπερ γε βούληται. ἥδιστα μεντἂν ἤκουσα
περὶ ὧν λέγω. “Ἱππέας εἰς πεδίον” προκαλῇ Σωκράτη εἰς
λόγους προκαλούμενος· ἐρώτα οὖν καὶ ἀκούσῃ. ἀλλά μοι
δοκῶ, ὦ Θεόδωρε, περί γε ὧν κελεύει Θεαίτητος οὐ πείσεσθαι
αὐτῷ. τί δὴ οὖν οὐ πείσεσθαι; μέλισσον μὲν καὶ τοὺς
ἄλλους, οἳ ἓν ἑστὸς λέγουσι τὸ πᾶν, αἰσχυνόμενος μὴ
φορτικῶς σκοπῶμεν, ἧττον αἰσχύνομαι ἢ ἕνα ὄντα
Παρμενίδην. Παρμενίδης δέ μοι φαίνεται, τὸ τοῦ Ὁμήρου,
“αἰδοῖός τέ μοι” εἶναι ἅμα “δεινός τε.” συμπροσέμειξα γὰρ
δὴ τῷ ἀνδρὶ πάνυ νέος πάνυ πρεσβύτῃ, καί μοι ἐφάνη βάθος
τι ἔχειν παντάπασι γενναῖον. φοβοῦμαι οὖν μὴ οὔτε τὰ
λεγόμενα συνιῶμεν, τί τε διανοούμενος εἶπε πολὺ πλέον
λειπώμεθα, καὶ τὸ μέγιστον, οὗ ἕνεκα ὁ λόγος ὥρμηται,
ἐπιστήμης πέρι τί ποτ’ ἐστίν, ἄσκεπτον γένηται ὑπὸ τῶν
ἐπεισκωμαζόντων λόγων, εἴ τις αὐτοῖς πείσεται· ἄλλως τε καὶ
ὃν νῦν ἐγείρομεν πλήθει ἀμήχανον, εἴτε τις ἐν παρέργῳ
σκέψεται, ἀνάξῑ ἂν πάθοι, εἴτε ἱκανῶς, μηκυνόμενος τὸ
τῆς ἐπιστήμης ἀφανιεῖ. δεῖ δὲ οὐδέτερα, ἀλλὰ Θεαίτητον
ὧν κυεῖ περὶ ἐπιστήμης πειρᾶσθαι ἡμᾶς τῇ μαιευτικῇ
τέχνῃ ἀπολῦσαι. ἀλλὰ χρή, εἰ δοκεῖ, οὕτω ποιεῖν. ἔτι
τοίνυν, ὦ Θεαίτητε, τοσόνδε περὶ τῶν εἰρημένων ἐπίσκεψαι.
αἴσθησιν γὰρ δὴ ἐπιστήμην ἀπεκρίνω· ἦ γάρ; ναί. εἰ οὖν
τίς σε ὧδ’ ἐρωτῴη· “τῷ τὰ λευκὰ καὶ μέλανα ὁρᾷ
ἄνθρωπος καὶ τῷ τὰ ὀξέα καὶ βαρέα ἀκούει;” εἴποις ἂν
οἶμαι “ὄμμασί τε καὶ ὠσίν.” ἔγωγε. τὸ δὲ εὐχερὲς τῶν
ὀνομάτων τε καὶ ῥημάτων καὶ μὴ δῑ ἀκριβείας ἐξεταζόμενον
τὰ μὲν πολλὰ οὐκ ἀγεννές, ἀλλὰ μᾶλλον τὸ τούτου ἐναντίον
ἀνελεύθερον, ἔστι δὲ ὅτε ἀναγκαῖον, οἷον καὶ νῦν ἀνάγκη
ἐπιλαβέσθαι τῆς ἀποκρίσεως ἣν ἀποκρίνῃ, ᾗ οὐκ ὀρθή.
σκόπει γάρ· ἀπόκρισις ποτέρα ὀρθοτέρα, ᾧ ὁρῶμεν τοῦτο
εἶναι ὀφθαλμούς, ἢ δῑ οὗ ὁρῶμεν, καὶ ᾧ ἀκούομεν
ὦτα, ἢ δῑ οὗ ἀκούομεν; δῑ ὧν ἕκαστα αἰσθανόμεθα,
ἔμοιγε δοκεῖ, ὦ Σώκρατες, μᾶλλον ἢ οἷς. δεινὸν γάρ που,
ὦ παῖ, εἰ πολλαί τινες ἐν ἡμῖν ὥσπερ ἐν δουρείοις ἵπποις
αἰσθήσεις ἐγκάθηνται, ἀλλὰ μὴ εἰς μίαν τινὰ ἰδέαν, εἴτε
ψυχὴν εἴτε ὅτι δεῖ καλεῖν, πάντα ταῦτα συντείνει, ᾗ διὰ
τούτων οἷον ὀργάνων αἰσθανόμεθα ὅσα αἰσθητά. ἀλλά μοι
δοκεῖ οὕτω μᾶλλον ἢ ἐκείνως. τοῦδέ τοι ἕνεκα αὐτά σοι
διακριβοῦμαι, εἴ τινι ἡμῶν αὐτῶν τῷ αὐτῷ διὰ μὲν
ὀφθαλμῶν ἐφικνούμεθα λευκῶν τε καὶ μελάνων, διὰ δὲ τῶν
ἄλλων ἑτέρων αὖ τινῶν· καὶ ἕξεις ἐρωτώμενος πάντα τὰ
τοιαῦτα εἰς τὸ σῶμα ἀναφέρειν; ἴσως δὲ βέλτιον σὲ λέγειν
αὐτὰ ἀποκρινόμενον μᾶλλον ἢ ἐμὲ ὑπὲρ σοῦ πολυπραγμονεῖν.
καί μοι λέγε· θερμὰ καὶ σκληρὰ καὶ κοῦφα καὶ γλυκέα δῑ ὧν
αἰσθάνῃ, ἆρα οὐ τοῦ σώματος ἕκαστα τίθης; ἢ ἄλλου
τινός; οὐδενὸς ἄλλου. ἦ καὶ ἐθελήσεις ὁμολογεῖν ἃ δῑ
ἑτέρας δυνάμεως αἰσθάνῃ, ἀδύνατον εἶναι δῑ ἄλλης ταῦτ’
αἰσθέσθαι, οἷον ἃ δῑ ἀκοῆς, δῑ ὄψεως, ἢ ἃ δῑ ὄψεως,
δῑ ἀκοῆς; πῶς γὰρ οὐκ ἐθελήσω; εἴ τι ἄρα περὶ ἀμφοτέρων
διανοῇ, οὐκ ἂν διά γε τοῦ ἑτέρου ὀργάνου, οὐδ’ αὖ διὰ
τοῦ ἑτέρου περὶ ἀμφοτέρων αἰσθάνοῑ ἄν. οὐ γὰρ οὖν.
περὶ δὴ φωνῆς καὶ περὶ χρόας πρῶτον μὲν αὐτὸ τοῦτο περὶ
ἀμφοτέρων ἦ διανοῇ, ὅτι ἀμφοτέρω ἐστόν; ἔγωγε. οὐκοῦν
καὶ ὅτι ἑκάτερον ἑκατέρου μὲν ἕτερον, ἑαυτῷ δὲ ταὐτόν;
τί μήν; καὶ ὅτι ἀμφοτέρω δύο, ἑκάτερον δὲ ἕν; καὶ
τοῦτο. οὐκοῦν καὶ εἴτε ἀνομοίω εἴτε ὁμοίω ἀλλήλοιν,
δυνατὸς εἶ ἐπισκέψασθαι; ἴσως. ταῦτα δὴ πάντα διὰ τίνος
περὶ αὐτοῖν διανοῇ; οὔτε γὰρ δῑ ἀκοῆς οὔτε δῑ ὄψεως
οἷόν τε τὸ κοινὸν λαμβάνειν περὶ αὐτῶν. ἔτι δὲ καὶ τόδε
τεκμήριον περὶ οὗ λέγομεν· εἰ γὰρ δυνατὸν εἴη ἀμφοτέρω
σκέψασθαι ἆρ’ ἐστὸν ἁλμυρὼ ἢ οὔ, οἶσθ’ ὅτι ἕξεις
εἰπεῖν ᾧ ἐπισκέψῃ, καὶ τοῦτο οὔτε ὄψις οὔτε ἀκοὴ
φαίνεται, ἀλλά τι ἄλλο. τί δ’ οὐ μέλλει, ἥ γε διὰ τῆς
γλώττης δύναμις; καλῶς λέγεις. ἡ δὲ δὴ διὰ τίνος δύναμις τό
τ’ ἐπὶ πᾶσι κοινὸν καὶ τὸ ἐπὶ τούτοις δηλοῖ σοι, ᾧ τὸ
“ἔστιν” ἐπονομάζεις καὶ τὸ “οὐκ ἔστι” καὶ ἃ νυνδὴ
ἠρωτῶμεν περὶ αὐτῶν; τούτοις πᾶσι ποῖα ἀποδώσεις ὄργανα
δῑ ὧν αἰσθάνεται ἡμῶν τὸ αἰσθανόμενον ἕκαστα; οὐσίαν
λέγεις καὶ τὸ μὴ εἶναι, καὶ ὁμοιότητα καὶ ἀνομοιότητα,
καὶ τὸ ταὐτόν τε καὶ [τὸ] ἕτερον, ἔτι δὲ ἕν τε καὶ τὸν
ἄλλον ἀριθμὸν περὶ αὐτῶν. δῆλον δὲ ὅτι καὶ ἄρτιόν τε
καὶ περιττὸν ἐρωτᾷς, καὶ τἆλλα ὅσα τούτοις ἕπεται, διὰ
τίνος ποτὲ τῶν τοῦ σώματος τῇ ψυχῇ αἰσθανόμεθα. ὑπέρευ,
ὦ Θεαίτητε, ἀκολουθεῖς, καὶ ἔστιν ἃ ἐρωτῶ αὐτὰ ταῦτα.
ἀλλὰ μὰ Δία, ὦ Σώκρατες, ἔγωγε οὐκ ἂν ἔχοιμι εἰπεῖν,
πλήν γ’ ὅτι μοι δοκεῖ τὴν ἀρχὴν οὐδ’ εἶναι τοιοῦτον οὐδὲν
τούτοις ὄργανον ἴδιον ὥσπερ ἐκείνοις, ἀλλ’ αὐτὴ δῑ
αὑτῆς ἡ ψυχὴ τὰ κοινά μοι φαίνεται περὶ πάντων ἐπισκοπεῖν.
καλὸς γὰρ εἶ, ὦ Θεαίτητε, καὶ οὐχ, ὡς ἔλεγε Θεόδωρος,
αἰσχρός· ὁ γὰρ καλῶς λέγων καλός τε καὶ ἀγαθός. πρὸς δὲ
τῷ καλῷ εὖ ἐποίησάς με μάλα συχνοῦ λόγου ἀπαλλάξας, εἰ
φαίνεταί σοι τὰ μὲν αὐτὴ δῑ αὑτῆς ἡ ψυχὴ ἐπισκοπεῖν, τὰ
δὲ διὰ τῶν τοῦ σώματος δυνάμεων. τοῦτο γὰρ ἦν ὃ καὶ
αὐτῷ μοι ἐδόκει, ἐβουλόμην δὲ καὶ σοὶ δόξαι. ἀλλὰ μὴν
φαίνεταί γε. ποτέρων οὖν τίθης τὴν οὐσίαν; τοῦτο γὰρ
μάλιστα ἐπὶ πάντων παρέπεται. ἐγὼ μὲν ὧν αὐτὴ ἡ ψυχὴ
καθ’ αὑτὴν ἐπορέγεται. ἦ καὶ τὸ ὅμοιον καὶ τὸ ἀνόμοιον
καὶ τὸ ταὐτὸν καὶ ἕτερον; ναί. τί δέ; καλὸν καὶ αἰσχρὸν
καὶ ἀγαθὸν καὶ κακόν; καὶ τούτων μοι δοκεῖ ἐν τοῖς μάλιστα
πρὸς ἄλληλα σκοπεῖσθαι τὴν οὐσίαν, ἀναλογιζομένη ἐν ἑαυτῇ
τὰ γεγονότα καὶ τὰ παρόντα πρὸς τὰ μέλλοντα. ἔχε δή· ἄλλο
τι τοῦ μὲν σκληροῦ τὴν σκληρότητα διὰ τῆς ἐπαφῆς
αἰσθήσεται, καὶ τοῦ μαλακοῦ τὴν μαλακότητα ὡσαύτως; ναί.
τὴν δέ γε οὐσίαν καὶ ὅτι ἐστὸν καὶ τὴν ἐναντιότητα πρὸς
ἀλλήλω καὶ τὴν οὐσίαν αὖ τῆς ἐναντιότητος αὐτὴ ἡ ψυχὴ
ἐπανιοῦσα καὶ συμβάλλουσα πρὸς ἄλληλα κρίνειν πειρᾶται
ἡμῖν. πάνυ μὲν οὖν. οὐκοῦν τὰ μὲν εὐθὺς γενομένοις
πάρεστι φύσει αἰσθάνεσθαι ἀνθρώποις τε καὶ θηρίοις, ὅσα διὰ
τοῦ σώματος παθήματα ἐπὶ τὴν ψυχὴν τείνει· τὰ δὲ περὶ
τούτων ἀναλογίσματα πρός τε οὐσίαν καὶ ὠφέλειαν μόγις καὶ
ἐν χρόνῳ διὰ πολλῶν πραγμάτων καὶ παιδείας παραγίγνεται οἷς
ἂν καὶ παραγίγνηται; παντάπασι μὲν οὖν. οἷόν τε οὖν
ἀληθείας τυχεῖν, ᾧ μηδὲ οὐσίας; ἀδύνατον. οὗ δὲ
ἀληθείας τις ἀτυχήσει, ποτὲ τούτου ἐπιστήμων ἔσται; καὶ
πῶς ἄν, ὦ Σώκρατες; ἐν μὲν ἄρα τοῖς παθήμασιν οὐκ ἔνι
ἐπιστήμη, ἐν δὲ τῷ περὶ ἐκείνων συλλογισμῷ· οὐσίας γὰρ
καὶ ἀληθείας ἐνταῦθα μέν, ὡς ἔοικε, δυνατὸν ἅψασθαι,
ἐκεῖ δὲ ἀδύνατον. φαίνεται. ἦ οὖν ταὐτὸν ἐκεῖνό τε καὶ
τοῦτο καλεῖς, τοσαύτας διαφορὰς ἔχοντε; οὔκουν δὴ δίκαιόν
γε. τί οὖν δὴ ἐκείνῳ ἀποδίδως ὄνομα, τῷ ὁρᾶν ἀκούειν
ὀσφραίνεσθαι ψύχεσθαι θερμαίνεσθαι; αἰσθάνεσθαι ἔγωγε· τί
γὰρ ἄλλο; σύμπαν ἄρ’ αὐτὸ καλεῖς αἴσθησιν; ἀνάγκη. ὧι
γε, φαμέν, οὐ μέτεστιν ἀληθείας ἅψασθαι· οὐδὲ γὰρ οὐσίας.
οὐ γὰρ οὖν. οὐδ’ ἄρ’ ἐπιστήμης. οὐ γάρ. οὐκ ἄρ’ ἂν
εἴη ποτέ, ὦ Θεαίτητε, αἴσθησίς τε καὶ ἐπιστήμη ταὐτόν.
οὐ φαίνεται, ὦ Σώκρατες. καὶ μάλιστά γε νῦν καταφανέστατον
γέγονεν ἄλλο ὂν αἰσθήσεως ἐπιστήμη. ἀλλ’ οὔ τι μὲν δὴ
τούτου γε ἕνεκα ἠρχόμεθα διαλεγόμενοι, ἵνα εὕρωμεν τί ποτ’
οὐκ ἔστ’ ἐπιστήμη, ἀλλὰ τί ἔστιν. ὅμως δὲ τοσοῦτόν γε
προβεβήκαμεν, ὥστε μὴ ζητεῖν αὐτὴν ἐν αἰσθήσει τὸ παράπαν
ἀλλ’ ἐν ἐκείνῳ τῷ ὀνόματι, ὅτι ποτ’ ἔχει ἡ ψυχή, ὅταν
αὐτὴ καθ’ αὑτὴν πραγματεύηται περὶ τὰ ὄντα. ἀλλὰ μὴν
τοῦτό γε καλεῖται, ὦ Σώκρατες, ὡς ἐγᾦμαι, δοξάζειν.
ὀρθῶς γὰρ οἴει, ὦ φίλε. καὶ ὅρα δὴ νῦν πάλιν ἐξ
ἀρχῆς, πάντα τὰ πρόσθεν ἐξαλείψας, εἴ τι μᾶλλον καθορᾷς,
ἐπειδὴ ἐνταῦθα προελήλυθας. καὶ λέγε αὖθις τί ποτ’ ἐστὶν
ἐπιστήμη. δόξαν μὲν πᾶσαν εἰπεῖν, ὦ Σώκρατες, ἀδύνατον,
ἐπειδὴ καὶ ψευδής ἐστι δόξα· κινδυνεύει δὲ ἡ ἀληθὴς δόξα
ἐπιστήμη εἶναι, καί μοι τοῦτο ἀποκεκρίσθω. ἐὰν γὰρ μὴ
φανῇ προϊοῦσιν ὥσπερ τὸ νῦν, ἄλλο τι πειρασόμεθα λέγειν.
οὕτω μέντοι χρή, ὦ Θεαίτητε, λέγειν προθύμως μᾶλλον, ἢ ὡς
τὸ πρῶτον ὤκνεις ἀποκρίνεσθαι. ἐὰν γὰρ οὕτω δρῶμεν, δυοῖν
θάτερα, ἢ εὑρήσομεν ἐφ’ ὃ ἐρχόμεθα, ἢ ἧττον οἰησόμεθα
εἰδέναι ὃ μηδαμῇ ἴσμεν· καίτοι οὐκ ἂν εἴη μεμπτὸς
μισθὸς ὁ τοιοῦτος. καὶ δὴ καὶ νῦν τί φῄς; δυοῖν ὄντοιν
ἰδέαιν δόξης, τοῦ μὲν ἀληθινοῦ, ψευδοῦς δὲ τοῦ ἑτέρου,
τὴν ἀληθῆ δόξαν ἐπιστήμην ὁρίζῃ; ἔγωγε· τοῦτο γὰρ αὖ
νῦν μοι φαίνεται. ἆρ’ οὖν ἔτ’ ἄξιον περὶ δόξης ἀναλαβεῖν
πάλιν— τὸ ποῖον δὴ λέγεις; θράττει μέ πως νῦν τε καὶ ἄλλοτε
δὴ πολλάκις, ὥστ’ ἐν ἀπορίᾳ πολλῇ πρὸς ἐμαυτὸν καὶ πρὸς
ἄλλον γεγονέναι, οὐκ ἔχοντα εἰπεῖν τί ποτ’ ἐστὶ τοῦτο τὸ
πάθος παρ’ ἡμῖν καὶ τίνα τρόπον ἐγγιγνόμενον. τὸ ποῖον δή;
τὸ δοξάζειν τινὰ ψευδῆ. σκοπῶ δὴ καὶ νῦν ἔτι διστάζων,
πότερον ἐάσωμεν αὐτὸ ἢ ἐπισκεψώμεθα ἄλλον τρόπον ἢ
ὀλίγον πρότερον. τί μήν, ὦ Σώκρατες, εἴπερ γε καὶ
ὁπῃτιοῦν φαίνεται δεῖν; ἄρτι γὰρ οὐ κακῶς γε σὺ καὶ
Θεόδωρος ἐλέγετε σχολῆς πέρι, ὡς οὐδὲν ἐν τοῖς τοιοῖσδε
κατεπείγει. ὀρθῶς ὑπέμνησας· ἴσως γὰρ οὐκ ἀπὸ καιροῦ
πάλιν ὥσπερ ἴχνος μετελθεῖν. κρεῖττον γάρ που σμικρὸν εὖ
ἢ πολὺ μὴ ἱκανῶς περᾶναι. τί μήν; πῶς οὖν; τί δὴ καὶ
λέγομεν; ψευδῆ φαμεν ἑκάστοτε εἶναι δόξαν, καί τινα ἡμῶν
δοξάζειν ψευδῆ, τὸν δ’ αὖ ἀληθῆ, ὡς φύσει οὕτως ἐχόντων;
φαμὲν γὰρ δή. οὐκοῦν τόδε γ’ ἔσθ’ ἡμῖν περὶ πάντα καὶ
καθ’ ἕκαστον, ἤτοι εἰδέναι ἢ μὴ εἰδέναι; μανθάνειν γὰρ
καὶ ἐπιλανθάνεσθαι μεταξὺ τούτων ὡς ὄντα χαίρειν λέγω ἐν
τῷ παρόντι· νῦν γὰρ ἡμῖν πρὸς λόγον ἐστὶν οὐδέν. ἀλλὰ
μήν, ὦ Σώκρατες, ἄλλο γ’ οὐδὲν λείπεται περὶ ἕκαστον πλὴν
εἰδέναι ἢ μὴ εἰδέναι. οὐκοῦν ἤδη ἀνάγκη τὸν δοξάζοντα
δοξάζειν ἢ ὧν τι οἶδεν ἢ μὴ οἶδεν; ἀνάγκη. καὶ μὴν
εἰδότα γε μὴ εἰδέναι τὸ αὐτὸ ἢ μὴ εἰδότα εἰδέναι
ἀδύνατον. πῶς δ’ οὔ; ἆρ’ οὖν ὁ τὰ ψευδῆ δοξάζων, ἃ
οἶδε, ταῦτα οἴεται οὐ ταῦτα εἶναι ἀλλὰ ἕτερα ἄττα ὧν
οἶδε, καὶ ἀμφότερα εἰδὼς ἀγνοεῖ αὖ ἀμφότερα; ἀλλ’
ἀδύνατον, ὦ Σώκρατες. ἀλλ’ ἆρα, ἃ μὴ οἶδεν, ἡγεῖται
αὐτὰ εἶναι ἕτερα ἄττα ὧν μὴ οἶδε, καὶ τοῦτ’ ἔστι τῷ
μήτε Θεαίτητον μήτε Σωκράτη εἰδότι εἰς τὴν διάνοιαν λαβεῖν
ὡς ὁ Σωκράτης Θεαίτητος ἢ [ὁ] Θεαίτητος Σωκράτης; καὶ πῶς
ἄν; ἀλλ’ οὐ μήν, ἅ γέ τις οἶδεν, οἴεταί που ἃ μὴ
οἶδεν αὐτὰ εἶναι, οὐδ’ αὖ ἃ μὴ οἶδεν, ἃ οἶδεν.
τέρας γὰρ ἔσται. πῶς οὖν ἂν ἔτι ψευδῆ δοξάσειεν; ἐκτὸς
γὰρ τούτων ἀδύνατόν που δοξάζειν, ἐπείπερ πάντ’ ἢ ἴσμεν
ἢ οὐκ ἴσμεν, ἐν δὲ τούτοις οὐδαμοῦ φαίνεται δυνατὸν ψευδῆ
δοξάσαι. ἀληθέστατα. ἆρ’ οὖν οὐ ταύτῃ σκεπτέον ὃ
ζητοῦμεν, κατὰ τὸ εἰδέναι καὶ μὴ εἰδέναι ἰόντας, ἀλλὰ
κατὰ τὸ εἶναι καὶ μή; πῶς λέγεις; μὴ ἁπλοῦν ᾖ ὅτι ὁ
τὰ μὴ ὄντα περὶ ὁτουοῦν δοξάζων οὐκ ἔσθ’ ὡς οὐ ψευδῆ
δοξάσει, κἂν ὁπωσοῦν ἄλλως τὰ τῆς διανοίας ἔχῃ. εἰκός
γ’ αὖ, ὦ Σώκρατες. πῶς οὖν; τί ἐροῦμεν, ὦ Θεαίτητε,
ἐάν τις ἡμᾶς ἀνακρίνῃ· “δυνατὸν δὲ ὁτῳοῦν ὃ λέγεται,
καί τις ἀνθρώπων τὸ μὴ ὂν δοξάσει, εἴτε περὶ τῶν ὄντων
του εἴτε αὐτὸ καθ’ αὑτό;” καὶ ἡμεῖς δή, ὡς ἔοικεν, πρὸς
ταῦτα φήσομεν· “ὅταν γε μὴ ἀληθῆ οἴηται οἰόμενος·” ἢ πῶς
ἐροῦμεν; οὕτως. ἦ οὖν καὶ ἄλλοθί που τὸ τοιοῦτόν
ἐστιν; τὸ ποῖον; εἴ τις ὁρᾷ μέν τι, ὁρᾷ δὲ οὐδέν. καὶ
πῶς; ἀλλὰ μὴν εἰ ἕν γέ τι ὁρᾷ, τῶν ὄντων τι ὁρᾷ. ἢ
σὺ οἴει ποτὲ τὸ ἓν ἐν τοῖς μὴ οὖσιν εἶναι; οὐκ ἔγωγε.
ὁ ἄρα ἕν γέ τι ὁρῶν ὄν τι ὁρᾷ. φαίνεται. καὶ ὁ ἄρα
τι ἀκούων ἕν γέ τι ἀκούει καὶ ὂν [ἀκούει]. ναί. καὶ ὁ
ἁπτόμενος δή του ἑνός γέ του ἅπτεται καὶ ὄντος, εἴπερ
ἑνός; καὶ τοῦτο. ὁ δὲ δὴ δοξάζων οὐχ ἕν γέ τι δοξάζει;
ἀνάγκη. ὁ δ’ ἕν τι δοξάζων οὐκ ὄν τι; συγχωρῶ. ὁ ἄρα μὴ
ὂν δοξάζων οὐδὲν δοξάζει. οὐ φαίνεται. ἀλλὰ μὴν ὅ γε
μηδὲν δοξάζων τὸ παράπαν οὐδὲ δοξάζει. δῆλον, ὡς ἔοικεν.
οὐκ ἄρα οἷόν τε τὸ μὴ ὂν δοξάζειν, οὔτε περὶ τῶν
ὄντων οὔτε αὐτὸ καθ’ αὑτό. οὐ φαίνεται. ἄλλο τι ἄρ’
ἐστὶ τὸ ψευδῆ δοξάζειν τοῦ τὰ μὴ ὄντα δοξάζειν. ἄλλο
ἔοικεν. οὔτ’ ἄρ’ οὕτως οὔτε ὡς ὀλίγον πρότερον
ἐσκοποῦμεν, ψευδής ἐστι δόξα ἐν ἡμῖν. οὐ γὰρ οὖν δή.
ἀλλ’ ἆρα ὧδε γιγνόμενον τοῦτο προσαγορεύομεν; πῶς;
ἀλλοδοξίαν τινὰ οὖσαν ψευδῆ φαμεν εἶναι δόξαν, ὅταν τίς
<τι> τῶν ὄντων ἄλλο αὖ τῶν ὄντων ἀνταλλαξάμενος τῇ
διανοίᾳ φῇ εἶναι. οὕτω γὰρ ὂν μὲν ἀεὶ δοξάζει, ἕτερον
δὲ ἀνθ’ ἑτέρου, καὶ ἁμαρτάνων οὗ ἐσκόπει δικαίως ἂν
καλοῖτο ψευδῆ δοξάζων. ὀρθότατά μοι νῦν δοκεῖς εἰρηκέναι.
ὅταν γάρ τις ἀντὶ καλοῦ αἰσχρὸν ἢ ἀντὶ αἰσχροῦ καλὸν
δοξάζῃ, τότε ὡς ἀληθῶς δοξάζει ψευδῆ. δῆλος εἶ, ὦ
Θεαίτητε, καταφρονῶν μου καὶ οὐ δεδιώς. τί μάλιστα; οὐκ ἂν
οἶμαι σοὶ δοκῶ τοῦ ἀληθῶς ψευδοῦς ἀντιλαβέσθαι, ἐρόμενος
εἰ οἷόν τε ταχὺ βραδέως ἢ κοῦφον βαρέως ἢ ἄλλο τι
ἐναντίον μὴ κατὰ τὴν αὑτοῦ φύσιν ἀλλὰ κατὰ τὴν τοῦ
ἐναντίου γίγνεσθαι ἑαυτῷ ἐναντίως. τοῦτο μὲν οὖν, ἵνα
μὴ μάτην θαρρήσῃς, ἀφίημι. ἀρέσκει δέ, ὡς φῄς, τὸ τὰ
ψευδῆ δοξάζειν ἀλλοδοξεῖν εἶναι; ἔμοιγε. ἔστιν ἄρα κατὰ
τὴν σὴν δόξαν ἕτερόν τι ὡς ἕτερον καὶ μὴ ὡς ἐκεῖνο τῇ
διανοίᾳ τίθεσθαι. ἔστι μέντοι. ὅταν οὖν τοῦθ’ ἡ διάνοιά
του δρᾷ, οὐ καὶ ἀνάγκη αὐτὴν ἤτοι ἀμφότερα ἢ τὸ
ἕτερον διανοεῖσθαι; ἀνάγκη μὲν οὖν· ἤτοι ἅμα γε ἢ ἐν
μέρει. κάλλιστα. τὸ δὲ διανοεῖσθαι ἆρ’ ὅπερ ἐγὼ καλεῖς;
τί καλῶν; λόγον ὃν αὐτὴ πρὸς αὑτὴν ἡ ψυχὴ διεξέρχεται
περὶ ὧν ἂν σκοπῇ. ὥς γε μὴ εἰδώς σοι ἀποφαίνομαι. τοῦτο
γάρ μοι ἰνδάλλεται διανοουμένη οὐκ ἄλλο τι ἢ διαλέγεσθαι,
αὐτὴ ἑαυτὴν ἐρωτῶσα καὶ ἀποκρινομένη, καὶ φάσκουσα καὶ οὐ
φάσκουσα. ὅταν δὲ ὁρίσασα, εἴτε βραδύτερον εἴτε καὶ
ὀξύτερον ἐπᾴξασα, τὸ αὐτὸ ἤδη φῇ καὶ μὴ διστάζῃ,
δόξαν ταύτην τίθεμεν αὐτῆς. ὥστ’ ἔγωγε τὸ δοξάζειν λέγειν
καλῶ καὶ τὴν δόξαν λόγον εἰρημένον, οὐ μέντοι πρὸς ἄλλον
οὐδὲ φωνῇ, ἀλλὰ σιγῇ πρὸς αὑτόν· σὺ δὲ τί; κἀγώ.
ὅταν ἄρα τις τὸ ἕτερον ἕτερον δοξάζῃ, καὶ φησίν, ὡς
ἔοικε, τὸ ἕτερον ἕτερον εἶναι πρὸς ἑαυτόν. τί μήν;
ἀναμιμνῄσκου δὴ εἰ πώποτ’ εἶπες πρὸς σεαυτὸν ὅτι παντὸς
μᾶλλον τό τοι καλὸν αἰσχρόν ἐστιν ἢ τὸ ἄδικον δίκαιον. ἢ
καί, τὸ πάντων κεφάλαιον, σκόπει εἴ ποτ’ ἐπεχείρησας σεαυτὸν
πείθειν ὡς παντὸς μᾶλλον τὸ ἕτερον ἕτερόν ἐστιν, ἢ πᾶν
τοὐναντίον οὐδ’ ἐν ὕπνῳ πώποτε ἐτόλμησας εἰπεῖν πρὸς
σεαυτὸν ὡς παντάπασιν ἄρα τὰ περιττὰ ἄρτιά ἐστιν ἤ τι
ἄλλο τοιοῦτον. ἀληθῆ λέγεις. ἄλλον δέ τινα οἴει
ὑγιαίνοντα ἢ μαινόμενον τολμῆσαι σπουδῇ πρὸς ἑαυτὸν
εἰπεῖν ἀναπείθοντα αὑτὸν ὡς ἀνάγκη τὸν βοῦν ἵππον εἶναι
ἢ τὰ δύο ἕν; μὰ Δί’ οὐκ ἔγωγε. οὐκοῦν εἰ τὸ λέγειν
πρὸς ἑαυτὸν δοξάζειν ἐστίν, οὐδεὶς ἀμφότερά γε λέγων καὶ
δοξάζων [καὶ] ἐφαπτόμενος ἀμφοῖν τῇ ψυχῇ εἴποι ἂν καὶ
δοξάσειεν ὡς τὸ ἕτερον ἕτερόν ἐστιν. ἐατέον δὲ καὶ σοὶ
τὸ ῥῆμα [περὶ τοῦ ἑτέρου]· λέγω γὰρ αὐτὸ τῇδε, μηδένα
δοξάζειν ὡς τὸ αἰσχρὸν καλὸν ἢ ἄλλο τι τῶν τοιούτων.
ἀλλ’, ὦ Σώκρατες, ἐῶ τε καί μοι δοκεῖ ὡς λέγεις. ἄμφω μὲν
ἄρα δοξάζοντα ἀδύνατον τό γε ἕτερον ἕτερον δοξάζειν.
ἔοικεν. ἀλλὰ μὴν τὸ ἕτερόν γε μόνον δοξάζων, τὸ δὲ
ἕτερον μηδαμῇ, οὐδέποτε δοξάσει τὸ ἕτερον ἕτερον εἶναι.
ἀληθῆ λέγεις· ἀναγκάζοιτο γὰρ ἂν ἐφάπτεσθαι καὶ οὗ μὴ
δοξάζει. οὔτ’ ἄρ’ ἀμφότερα οὔτε τὸ ἕτερον δοξάζοντι
ἐγχωρεῖ ἀλλοδοξεῖν. ὥστ’ εἴ τις ὁριεῖται δόξαν εἶναι
ψευδῆ τὸ ἑτεροδοξεῖν, οὐδὲν ἂν λέγοι· οὔτε γὰρ ταύτῃ
οὔτε κατὰ τὰ πρότερα φαίνεται ψευδὴς ἐν ἡμῖν οὖσα δόξα.
οὐκ ἔοικεν. ἀλλὰ μέντοι, ὦ Θεαίτητε, εἰ τοῦτο μὴ
φανήσεται ὄν, πολλὰ ἀναγκασθησόμεθα ὁμολογεῖν καὶ ἄτοπα.
τὰ ποῖα δή; οὐκ ἐρῶ σοι πρὶν ἂν πανταχῇ πειραθῶ σκοπῶν.
αἰσχυνοίμην γὰρ ἂν ὑπὲρ ἡμῶν, ἐν ᾧ ἀποροῦμεν,
ἀναγκαζομένων ὁμολογεῖν οἷα λέγω. ἀλλ’ ἐὰν εὕρωμεν καὶ
ἐλεύθεροι γενώμεθα, τότ’ ἤδη περὶ τῶν ἄλλων ἐροῦμεν ὡς
πασχόντων αὐτὰ ἐκτὸς τοῦ γελοίου ἑστῶτες· ἐὰν δὲ πάντῃ
ἀπορήσωμεν, ταπεινωθέντες οἶμαι τῷ λόγῳ παρέξομεν ὡς
ναυτιῶντες πατεῖν τε καὶ χρῆσθαι ὅτι ἂν βούληται. ᾗ οὖν
ἔτι πόρον τινὰ εὑρίσκω τοῦ ζητήματος ἡμῖν, ἄκουε. λέγε
μόνον. οὐ φήσω ἡμᾶς ὀρθῶς ὁμολογῆσαι, ἡνίκα ὡμολογήσαμεν
ἅ τις οἶδεν, ἀδύνατον δοξάσαι ἃ μὴ οἶδεν εἶναι αὐτὰ
καὶ ψευσθῆναι· ἀλλά πῃ δυνατόν. ἆρα λέγεις ὃ καὶ ἐγὼ
τότε ὑπώπτευσα, ἡνίκ’ αὐτὸ ἔφαμεν τοιοῦτον εἶναι, ὅτι
ἐνίοτ’ ἐγὼ γιγνώσκων Σωκράτη, πόρρωθεν δὲ ὁρῶν ἄλλον ὃν
οὐ γιγνώσκω, ᾠήθην εἶναι Σωκράτη ὃν οἶδα; γίγνεται γὰρ
δὴ ἐν τῷ τοιούτῳ οἷον λέγεις. οὐκοῦν ἀπέστημεν αὐτοῦ,
ὅτι ἃ ἴσμεν ἐποίει ἡμᾶς εἰδότας μὴ εἰδέναι; πάνυ μὲν
οὖν. μὴ γὰρ οὕτω τιθῶμεν, ἀλλ’ ὧδε· ἴσως πῃ ἡμῖν
συγχωρήσεται, ἴσως δὲ ἀντιτενεῖ. ἀλλὰ γὰρ ἐν τοιούτῳ
ἐχόμεθα, ἐν ᾧ ἀνάγκη πάντα μεταστρέφοντα λόγον βασανίζειν.
σκόπει οὖν εἰ τὶ λέγω. ἆρα ἔστιν μὴ εἰδότα τι πρότερον
ὕστερον μαθεῖν; ἔστι μέντοι. οὐκοῦν καὶ αὖθις ἕτερον καὶ
ἕτερον; τί δ’ οὔ; θὲς δή μοι λόγου ἕνεκα ἐν ταῖς ψυχαῖς
ἡμῶν ἐνὸν κήρινον ἐκμαγεῖον, τῷ μὲν μεῖζον, τῷ δ’
ἔλαττον, καὶ τῷ μὲν καθαρωτέρου κηροῦ, τῷ δὲ
κοπρωδεστέρου, καὶ σκληροτέρου, ἐνίοις δὲ ὑγροτέρου, ἔστι δ’
οἷς μετρίως ἔχοντος. τίθημι. δῶρον τοίνυν αὐτὸ φῶμεν
εἶναι τῆς τῶν Μουσῶν μητρὸς Μνημοσύνης, καὶ εἰς τοῦτο ὅτι
ἂν βουληθῶμεν μνημονεῦσαι ὧν ἂν ἴδωμεν ἢ ἀκούσωμεν ἢ
αὐτοὶ ἐννοήσωμεν, ὑπέχοντας αὐτὸ ταῖς αἰσθήσεσι καὶ
ἐννοίαις, ἀποτυποῦσθαι, ὥσπερ δακτυλίων σημεῖα
ἐνσημαινομένους· καὶ ὃ μὲν ἂν ἐκμαγῇ, μνημονεύειν τε καὶ
ἐπίστασθαι ἕως ἂν ἐνῇ τὸ εἴδωλον αὐτοῦ· ὃ δ’ ἂν
ἐξαλειφθῇ ἢ μὴ οἷόν τε γένηται ἐκμαγῆναι, ἐπιλελῆσθαί
τε καὶ μὴ ἐπίστασθαι. ἔστω οὕτως. ὁ τοίνυν ἐπιστάμενος
μὲν αὐτά, σκοπῶν δέ τι ὧν ὁρᾷ ἢ ἀκούει, ἄθρει εἰ
ἄρα τοιῷδε τρόπῳ ψευδῆ ἂν δοξάσαι. ποίῳ δή τινι; ἃ
οἶδεν, οἰηθεὶς εἶναι τοτὲ μὲν ἃ οἶδε, τοτὲ δὲ ἃ μή.
ταῦτα γὰρ ἐν τοῖς πρόσθεν οὐ καλῶς ὡμολογήσαμεν
ὁμολογοῦντες ἀδύνατα. νῦν δὲ πῶς λέγεις; δεῖ ὧδε λέγεσθαι
περὶ αὐτῶν ἐξ ἀρχῆς διοριζομένους ὅτι ὃ μέν τις οἶδεν,
σχὼν αὐτοῦ μνημεῖον ἐν τῇ ψυχῇ, αἰσθάνεται δὲ αὐτὸ μή,
οἰηθῆναι ἕτερόν τι ὧν οἶδεν, ἔχοντα καὶ ἐκείνου τύπον,
αἰσθανόμενον δὲ μή, ἀδύνατον. καὶ ὅ γε οἶδεν αὖ,
οἰηθῆναι εἶναι ὃ μὴ οἶδε μηδ’ ἔχει αὐτοῦ σφραγῖδα· καὶ
ὃ μὴ οἶδεν, ὃ μὴ οἶδεν αὖ· καὶ ὃ μὴ οἶδεν, ὃ
οἶδε· καὶ ὃ αἰσθάνεταί γε, ἕτερόν τι ὧν αἰσθάνεται
οἰηθῆναι εἶναι· καὶ ὃ αἰσθάνεται, ὧν τι μὴ αἰσθάνεται·
καὶ ὃ μὴ αἰσθάνεται, ὧν μὴ αἰσθάνεται· καὶ ὃ μὴ
αἰσθάνεται, ὧν αἰσθάνεται. καὶ ἔτι γε αὖ καὶ ὃ οἶδε
καὶ αἰσθάνεται καὶ ἔχει τὸ σημεῖον κατὰ τὴν αἴσθησιν,
οἰηθῆναι αὖ ἕτερόν τι ὧν οἶδε καὶ αἰσθάνεται καὶ ἔχει
αὖ καὶ ἐκείνου τὸ σημεῖον κατὰ τὴν αἴσθησιν, ἀδυνατώτερον
ἔτι ἐκείνων, εἰ οἷόν τε. καὶ ὃ οἶδε καὶ [ὃ]
αἰσθάνεται ἔχων τὸ μνημεῖον ὀρθῶς, ὃ οἶδεν οἰηθῆναι
ἀδύνατον· καὶ ὃ οἶδε καὶ αἰσθάνεται ἔχων κατὰ ταὐτά,
ὃ αἰσθάνεται· καὶ ὃ αὖ μὴ οἶδε μηδὲ αἰσθάνεται, ὃ μὴ
οἶδε μηδὲ αἰσθάνεται· καὶ ὃ μὴ οἶδε μηδὲ αἰσθάνεται, ὃ
μὴ οἶδε· καὶ ὃ μὴ οἶδε μηδὲ αἰσθάνεται, ὃ μὴ
αἰσθάνεται· πάντα ταῦτα ὑπερβάλλει ἀδυναμίᾳ τοῦ ἐν αὐτοῖς
ψευδῆ τινα δοξάσαι. λείπεται δὴ ἐν τοῖς τοιοῖσδε, εἴπερ που
ἄλλοθι, τὸ τοιοῦτον γενέσθαι. ἐν τίσι δή; ἐὰν ἄρα ἐξ
αὐτῶν τι μᾶλλον μάθω· νῦν μὲν γὰρ οὐχ ἕπομαι. ἐν οἷς
οἶδεν, οἰηθῆναι αὐτὰ ἕτερ’ ἄττα εἶναι ὧν οἶδε καὶ
αἰσθάνεται· ἢ ὧν μὴ οἶδεν, αἰσθάνεται δέ· ἢ ὧν οἶδε
καὶ αἰσθάνεται, ὧν οἶδεν αὖ καὶ αἰσθάνεται. νῦν πολὺ
πλέον ἀπελείφθην ἢ τότε. ὧδε δὴ ἀνάπαλιν ἄκουε. ἐγὼ
εἰδὼς Θεόδωρον καὶ ἐν ἐμαυτῷ μεμνημένος οἷός ἐστι, καὶ
Θεαίτητον κατὰ ταὐτά, ἄλλο τι ἐνίοτε μὲν ὁρῶ αὐτούς,
ἐνίοτε δὲ οὔ, καὶ ἅπτομαί ποτ’ αὐτῶν, τοτὲ δ’ οὔ, καὶ
ἀκούω ἤ τινα ἄλλην αἴσθησιν αἰσθάνομαι, τοτὲ δ’ αἴσθησιν
μὲν οὐδεμίαν ἔχω περὶ ὑμῶν, μέμνημαι δὲ ὑμᾶς οὐδὲν
ἧττον καὶ ἐπίσταμαι αὐτὸς ἐν ἐμαυτῷ; πάνυ μὲν οὖν.
τοῦτο τοίνυν πρῶτον μάθε ὧν βούλομαι δηλῶσαι, ὅτι ἔστι
μὲν ἃ οἶδε μὴ αἰσθάνεσθαι, ἔστιν δὲ αἰσθάνεσθαι. ἀληθῆ.
οὐκοῦν καὶ ἃ μὴ οἶδε, πολλάκις μὲν ἔστι μηδὲ
αἰσθάνεσθαι, πολλάκις δὲ αἰσθάνεσθαι μόνον; ἔστι καὶ τοῦτο.
ἰδὲ δὴ ἐάν τι μᾶλλον νῦν ἐπίσπῃ. Σωκράτης εἰ γιγνώσκει
Θεόδωρον καὶ Θεαίτητον, ὁρᾷ δὲ μηδέτερον, μηδὲ ἄλλη
αἴσθησις αὐτῷ πάρεστι περὶ αὐτῶν, οὐκ ἄν ποτε ἐν ἑαυτῷ
δοξάσειεν ὡς ὁ Θεαίτητός ἐστι Θεόδωρος. λέγω τὶ ἢ οὐδέν;
ναί, ἀληθῆ γε. τοῦτο μὲν τοίνυν ἐκείνων πρῶτον ἦν ὧν
ἔλεγον. ἦν γάρ. δεύτερον τοίνυν, ὅτι τὸν μὲν γιγνώσκων
ὑμῶν, τὸν δὲ μὴ γιγνώσκων, αἰσθανόμενος δὲ μηδέτερον, οὐκ
ἄν ποτε αὖ οἰηθείην ὃν οἶδα εἶναι ὃν μὴ οἶδα.
ὀρθῶς. τρίτον δέ, μηδέτερον γιγνώσκων μηδὲ αἰσθανόμενος οὐκ
ἂν οἰηθείην ὃν μὴ οἶδα ἕτερόν τιν’ εἶναι ὧν μὴ
οἶδα. καὶ τἆλλα τὰ πρότερα πάνθ’ ἑξῆς νόμιζε πάλιν
ἀκηκοέναι, ἐν οἷς οὐδέποτ’ ἐγὼ περὶ σοῦ καὶ Θεοδώρου τὰ
ψευδῆ δοξάσω, οὔτε γιγνώσκων οὔτε ἀγνοῶν ἄμφω, οὔτε τὸν
μέν, τὸν δ’ οὐ γιγνώσκων· καὶ περὶ αἰσθήσεων κατὰ ταὐτά,
εἰ ἄρα ἕπῃ. ἕπομαι. λείπεται τοίνυν τὰ ψευδῆ δοξάσαι ἐν
τῷδε, ὅταν γιγνώσκων σὲ καὶ Θεόδωρον, καὶ ἔχων ἐν
ἐκείνῳ τῷ κηρίνῳ ὥσπερ δακτυλίων σφῷν ἀμφοῖν τὰ
σημεῖα, διὰ μακροῦ καὶ μὴ ἱκανῶς ὁρῶν ἄμφω προθυμηθῶ, τὸ
οἰκεῖον ἑκατέρου σημεῖον ἀποδοὺς τῇ οἰκείᾳ ὄψει,
ἐμβιβάσας προσαρμόσαι εἰς τὸ ἑαυτῆς ἴχνος, ἵνα γένηται
ἀναγνώρισις, εἶτα τούτων ἀποτυχὼν καὶ ὥσπερ οἱ ἔμπαλιν
ὑποδούμενοι παραλλάξας προσβάλω τὴν ἑκατέρου ὄψιν πρὸς τὸ
ἀλλότριον σημεῖον, ἢ καὶ οἷα τὰ ἐν τοῖς κατόπτροις τῆς
ὄψεως πάθη, δεξιὰ εἰς ἀριστερὰ μεταρρεούσης, ταὐτὸν παθὼν
διαμάρτω· τότε δὴ συμβαίνει ἡ ἑτεροδοξία καὶ τὸ ψευδῆ
δοξάζειν. ἔοικε γάρ, ὦ Σώκρατες. θαυμασίως ὡς λέγεις τὸ
τῆς δόξης πάθος. ἔτι τοίνυν καὶ ὅταν ἀμφοτέρους γιγνώσκων
τὸν μὲν πρὸς τῷ γιγνώσκειν αἰσθάνωμαι, τὸν δὲ μή, τὴν δὲ
γνῶσιν τοῦ ἑτέρου μὴ κατὰ τὴν αἴσθησιν ἔχω, ὃ ἐν τοῖς
πρόσθεν οὕτως ἔλεγον καί μου τότε οὐκ ἐμάνθανες. οὐ γὰρ
οὖν. τοῦτο μὴν ἔλεγον, ὅτι γιγνώσκων τὸν ἕτερον καὶ
αἰσθανόμενος, καὶ τὴν γνῶσιν κατὰ τὴν αἴσθησιν αὐτοῦ
ἔχων, οὐδέποτε οἰήσεται εἶναι αὐτὸν ἕτερόν τινα ὃν
γιγνώσκει τε καὶ αἰσθάνεται καὶ τὴν γνῶσιν αὖ καὶ ἐκείνου
ἔχει κατὰ τὴν αἴσθησιν. ἦν γὰρ τοῦτο; ναί. παρελείπετο δέ
γέ που τὸ νῦν λεγόμενον, ἐν ᾧ δή φαμεν τὴν ψευδῆ δόξαν
γίγνεσθαι τὸ ἄμφω γιγνώσκοντα καὶ ἄμφω ὁρῶντα ἤ τινα
ἄλλην αἴσθησιν ἔχοντα ἀμφοῖν τὼ σημείω μὴ κατὰ τὴν
αὐτοῦ αἴσθησιν ἑκάτερον ἔχειν, ἀλλ’ οἷον τοξότην φαῦλον
ἱέντα παραλλάξαι τοῦ σκοποῦ καὶ ἁμαρτεῖν, ὃ δὴ καὶ ψεῦδος
ἄρα ὠνόμασται. εἰκότως γε. καὶ ὅταν τοίνυν τῷ μὲν παρῇ
αἴσθησις τῶν σημείων, τῷ δὲ μή, τὸ δὲ τῆς ἀπούσης
αἰσθήσεως τῇ παρούσῃ προσαρμόσῃ, πάντῃ ταύτῃ ψεύδεται ἡ
διάνοια. καὶ ἑνὶ λόγῳ, περὶ ὧν μὲν μὴ οἶδέ τις μηδ’
ἐπῄσθετο πώποτε, οὐκ ἔστιν, ὡς ἔοικεν, οὔτε ψεύδεσθαι
οὔτε ψευδὴς δόξα, εἴ τι νῦν ἡμεῖς ὑγιὲς λέγομεν· περὶ δὲ
ὧν ἴσμεν τε καὶ αἰσθανόμεθα, ἐν αὐτοῖς τούτοις στρέφεται
καὶ ἑλίττεται ἡ δόξα ψευδὴς καὶ ἀληθὴς γιγνομένη,
καταντικρὺ μὲν καὶ κατὰ τὸ εὐθὺ τὰ οἰκεῖα συνάγουσα
ἀποτυπώματα καὶ τύπους ἀληθής, εἰς πλάγια δὲ καὶ σκολιὰ
ψευδής. οὐκοῦν καλῶς, ὦ Σώκρατες, λέγεται; ἔτι τοίνυν καὶ
τάδε ἀκούσας μᾶλλον αὐτὸ ἐρεῖς. τὸ μὲν γὰρ τἀληθὲς
δοξάζειν καλόν, τὸ δὲ ψεύδεσθαι αἰσχρόν. πῶς δ’ οὔ; ταῦτα
τοίνυν φασὶν ἐνθένδε γίγνεσθαι. ὅταν μὲν ὁ κηρός του ἐν
τῇ ψυχῇ βαθύς τε καὶ πολὺς καὶ λεῖος καὶ μετρίως
ὠργασμένος ᾖ, τὰ ἰόντα διὰ τῶν αἰσθήσεων, ἐνσημαινόμενα
εἰς τοῦτο τὸ τῆς ψυχῆς “κέαρ,” ὃ ἔφη Ὅμηρος αἰνιττόμενος
τὴν τοῦ κηροῦ ὁμοιότητα, τότε μὲν καὶ τούτοις καθαρὰ τὰ
σημεῖα ἐγγιγνόμενα καὶ ἱκανῶς τοῦ βάθους ἔχοντα πολυχρόνιά
τε γίγνεται καὶ εἰσὶν οἱ τοιοῦτοι πρῶτον μὲν εὐμαθεῖς,
ἔπειτα μνήμονες, εἶτα οὐ παραλλάττουσι τῶν αἰσθήσεων τὰ
σημεῖα ἀλλὰ δοξάζουσιν ἀληθῆ. σαφῆ γὰρ καὶ ἐν εὐρυχωρίᾳ
ὄντα ταχὺ διανέμουσιν ἐπὶ τὰ αὑτῶν ἕκαστα ἐκμαγεῖα, ἃ
δὴ ὄντα καλεῖται, καὶ σοφοὶ δὴ οὗτοι καλοῦνται. ἢ οὐ
δοκεῖ σοι; ὑπερφυῶς μὲν οὖν. ὅταν τοίνυν λάσιόν του τὸ
κέαρ ᾖ, ὃ δὴ ἐπῄνεσεν ὁ πάσσοφος ποιητής, ἢ ὅταν
κοπρῶδες καὶ μὴ καθαροῦ τοῦ κηροῦ, ἢ ὑγρὸν σφόδρα ἢ
σκληρόν, ὧν μὲν ὑγρὸν εὐμαθεῖς μέν, ἐπιλήσμονες δὲ
γίγνονται, ὧν δὲ σκληρόν, τἀναντία. οἱ δὲ δὴ λάσιον καὶ
τραχὺ λιθῶδές τι ἢ γῆς ἢ κόπρου συμμιγείσης ἔμπλεων
ἔχοντες ἀσαφῆ τὰ ἐκμαγεῖα ἴσχουσιν. ἀσαφῆ δὲ καὶ οἱ τὰ
σκληρά· βάθος γὰρ οὐκ ἔνι. ἀσαφῆ δὲ καὶ οἱ τὰ ὑγρά·
ὑπὸ γὰρ τοῦ συγχεῖσθαι ταχὺ γίγνεται ἀμυδρά. ἐὰν δὲ πρὸς
πᾶσι τούτοις ἐπ’ ἀλλήλων συμπεπτωκότα ᾖ ὑπὸ στενοχωρίας,
ἐάν του σμικρὸν ᾖ τὸ ψυχάριον, ἔτι ἀσαφέστερα ἐκείνων.
πάντες οὖν οὗτοι γίγνονται οἷοι δοξάζειν ψευδῆ. ὅταν γάρ
τι ὁρῶσιν ἢ ἀκούωσιν ἢ ἐπινοῶσιν, ἕκαστα ἀπονέμειν ταχὺ
ἑκάστοις οὐ δυνάμενοι βραδεῖς τέ εἰσι καὶ ἀλλοτριονομοῦντες
παρορῶσί τε καὶ παρακούουσι καὶ παρανοοῦσι πλεῖστα, καὶ
καλοῦνται αὖ οὗτοι ἐψευσμένοι τε δὴ τῶν ὄντων καὶ
ἀμαθεῖς. ὀρθότατα ἀνθρώπων λέγεις, ὦ Σώκρατες. φῶμεν ἄρα
ἐν ἡμῖν ψευδεῖς δόξας εἶναι; σφόδρα γε. καὶ ἀληθεῖς δή;
καὶ ἀληθεῖς. ἤδη οὖν οἰόμεθα ἱκανῶς ὡμολογῆσθαι ὅτι
παντὸς μᾶλλον ἐστὸν ἀμφοτέρα τούτω τὼ δόξα; ὑπερφυῶς μὲν
οὖν. δεινόν τε, ὦ Θεαίτητε, ὡς ἀληθῶς κινδυνεύει καὶ
ἀηδὲς εἶναι ἀνὴρ ἀδολέσχης. τί δέ; πρὸς τί τοῦτ’ εἶπες;
τὴν ἐμαυτοῦ δυσμαθίαν δυσχεράνας καὶ ὡς ἀληθῶς ἀδολεσχίαν.
τί γὰρ ἄν τις ἄλλο θεῖτο ὄνομα, ὅταν ἄνω κάτω τοὺς
λόγους ἕλκῃ τις ὑπὸ νωθείας οὐ δυνάμενος πεισθῆναι, καὶ
ᾖ δυσαπάλλακτος ἀφ’ ἑκάστου λόγου; σὺ δὲ δὴ τί
δυσχεραίνεις; οὐ δυσχεραίνω μόνον ἀλλὰ καὶ δέδοικα ὅτι
ἀποκρινοῦμαι ἄν τις ἔρηταί με· “ὦ Σώκρατες, ηὕρηκας δὴ
ψευδῆ δόξαν, ὅτι οὔτε ἐν ταῖς αἰσθήσεσίν ἐστι πρὸς
ἀλλήλας οὔτ’ ἐν ταῖς διανοίαις ἀλλ’ ἐν τῇ συνάψει
αἰσθήσεως πρὸς διάνοιαν;” φήσω δὲ ἐγὼ οἶμαι καλλωπιζόμενος
ὥς τι ηὑρηκότων ἡμῶν καλόν. ἔμοιγε δοκεῖ, ὦ Σώκρατες,
οὐκ αἰσχρὸν εἶναι τὸ νῦν ἀποδεδειγμένον. “οὐκοῦν,” φησί,
“λέγεις ὅτι αὖ τὸν ἄνθρωπον ὃν διανοούμεθα μόνον, ὁρῶμεν
δ’ οὔ, ἵππον οὐκ ἄν ποτε οἰηθείημεν εἶναι, ὃν αὖ οὔτε
ὁρῶμεν οὔτε ἁπτόμεθα, διανοούμεθα δὲ μόνον καὶ ἄλλ’
οὐδὲν αἰσθανόμεθα περὶ αὐτοῦ;” ταῦτα οἶμαι φήσω λέγειν.
καὶ ὀρθῶς γε. “τί οὖν,” φησί, “τὰ ἕνδεκα ἃ μηδὲν ἄλλο
ἢ διανοεῖταί τις, ἄλλο τι ἐκ τούτου τοῦ λόγου οὐκ ἄν ποτε
οἰηθείη δώδεκα εἶναι ἃ μόνον αὖ διανοεῖται;” ἴθι οὖν
δή, σὺ ἀποκρίνου. ἀλλ’ ἀποκρινοῦμαι ὅτι ὁρῶν μὲν ἄν τις
ἢ ἐφαπτόμενος οἰηθείη τὰ ἕνδεκα δώδεκα εἶναι, ἃ μέντοι
ἐν τῇ διανοίᾳ ἔχει, οὐκ ἄν ποτε περὶ αὐτῶν ταῦτα
δοξάσειεν οὕτως. τί οὖν; οἴει τινὰ πώποτε αὐτὸν ἐν
αὑτῷ πέντε καὶ ἑπτά, λέγω δὲ μὴ ἀνθρώπους ἑπτὰ καὶ
πέντε προθέμενον σκοπεῖν μηδ’ ἄλλο τοιοῦτον, ἀλλ’ αὐτὰ πέντε
καὶ ἑπτά, ἅ φαμεν ἐκεῖ μνημεῖα ἐν τῷ ἐκμαγείῳ εἶναι
καὶ ψευδῆ ἐν αὐτοῖς οὐκ εἶναι δοξάσαι, ταῦτα αὐτὰ εἴ τις
ἀνθρώπων ἤδη πώποτε ἐσκέψατο λέγων πρὸς αὑτὸν καὶ ἐρωτῶν
πόσα ποτ’ ἐστίν, καὶ ὁ μέν τις εἶπεν οἰηθεὶς ἕνδεκα αὐτὰ
εἶναι, ὁ δὲ δώδεκα, ἢ πάντες λέγουσί τε καὶ οἴονται
δώδεκα αὐτὰ εἶναι; οὐ μὰ τὸν Δία, ἀλλὰ πολλοὶ δὴ καὶ
ἕνδεκα· ἐὰν δέ γε ἐν πλείονι ἀριθμῷ τις σκοπῆται, μᾶλλον
σφάλλεται. οἶμαι γάρ σε περὶ παντὸς [μᾶλλον] ἀριθμοῦ λέγειν.
ὀρθῶς γὰρ οἴει· καὶ ἐνθυμοῦ μή τι τότε γίγνεται ἄλλο ἢ
αὐτὰ τὰ δώδεκα τὰ ἐν τῷ ἐκμαγείῳ ἕνδεκα οἰηθῆναι.
ἔοικέ γε. οὐκοῦν εἰς τοὺς πρώτους πάλιν ἀνήκει λόγους; ὁ
γὰρ τοῦτο παθών, ὃ οἶδεν, ἕτερον αὐτὸ οἴεται εἶναι ὧν
αὖ οἶδεν, ὃ ἔφαμεν ἀδύνατον, καὶ τούτῳ αὐτῷ
ἠναγκάζομεν μὴ εἶναι ψευδῆ δόξαν, ἵνα μὴ τὰ αὐτὰ ὁ
αὐτὸς ἀναγκάζοιτο εἰδὼς μὴ εἰδέναι ἅμα. ἀληθέστατα.
οὐκοῦν ἄλλ’ ὁτιοῦν δεῖ ἀποφαίνειν τὸ τὰ ψευδῆ δοξάζειν
ἢ διανοίας πρὸς αἴσθησιν παραλλαγήν. εἰ γὰρ τοῦτ’ ἦν, οὐκ
ἄν ποτε ἐν αὐτοῖς τοῖς διανοήμασιν ἐψευδόμεθα. νῦν δὲ
ἤτοι οὐκ ἔστι ψευδὴς δόξα, ἢ ἅ τις οἶδεν, οἷόν τε μὴ
εἰδέναι. καὶ τούτων πότερα αἱρῇ; ἄπορον αἵρεσιν προτίθης,
ὦ Σώκρατες. ἀλλὰ μέντοι ἀμφότερά γε κινδυνεύει ὁ λόγος
οὐκ ἐάσειν. ὅμως δέ—πάντα γὰρ τολμητέον—τί εἰ
ἐπιχειρήσαιμεν ἀναισχυντεῖν; πῶς; ἐθελήσαντες εἰπεῖν ποῖόν
τί ποτ’ ἐστὶ τὸ ἐπίστασθαι. καὶ τί τοῦτο ἀναίσχυντον;
ἔοικας οὐκ ἐννοεῖν ὅτι πᾶς ἡμῖν ἐξ ἀρχῆς ὁ λόγος
ζήτησις γέγονεν ἐπιστήμης ὡς οὐκ εἰδόσι τί ποτ’ ἐστίν.
ἐννοῶ μὲν οὖν. ἔπειτ’ οὐκ ἀναιδὲς δοκεῖ μὴ εἰδότας
ἐπιστήμην ἀποφαίνεσθαι τὸ ἐπίστασθαι οἷόν ἐστιν; ἀλλὰ
γάρ, ὦ Θεαίτητε, πάλαι ἐσμὲν ἀνάπλεῳ τοῦ μὴ καθαρῶς
διαλέγεσθαι. μυριάκις γὰρ εἰρήκαμεν τὸ “γιγνώσκομεν” καὶ “οὐ
γιγνώσκομεν,” καὶ “ἐπιστάμεθα” καὶ “οὐκ ἐπιστάμεθα,” ὥς τι
συνιέντες ἀλλήλων ἐν ᾧ ἔτι ἐπιστήμην ἀγνοοῦμεν· εἰ δὲ
βούλει, καὶ νῦν ἐν τῷ παρόντι κεχρήμεθ’ αὖ τῷ “ἀγνοεῖν”
τε καὶ “συνιέναι,” ὡς προσῆκον αὐτοῖς χρῆσθαι εἴπερ
στερόμεθα ἐπιστήμης. ἀλλὰ τίνα τρόπον διαλέξῃ, ὦ Σώκρατες,
τούτων ἀπεχόμενος; οὐδένα ὤν γε ὃς εἰμί, εἰ μέντοι ἦ
ἀντιλογικός· οἷος ἀνὴρ εἰ καὶ νῦν παρῆν, τούτων τ’ ἂν
ἔφη ἀπέχεσθαι καὶ ἡμῖν σφόδρ’ ἂν ἃ ἐγὼ λέγω
ἐπέπληττεν. ἐπειδὴ οὖν ἐσμεν φαῦλοι, βούλει τολμήσω εἰπεῖν
οἷόν ἐστι τὸ ἐπίστασθαι; φαίνεται γάρ μοι προὔργου τι ἂν
γενέσθαι. τόλμα τοίνυν νὴ Δία. τούτων δὲ μὴ ἀπεχομένῳ σοι
ἔσται πολλὴ συγγνώμη. ἀκήκοας οὖν ὃ νῦν λέγουσιν τὸ
ἐπίστασθαι; ἴσως· οὐ μέντοι ἔν γε τῷ παρόντι μνημονεύω.
ἐπιστήμης που ἕξιν φασὶν αὐτὸ εἶναι. ἀληθῆ. ἡμεῖς τοίνυν
σμικρὸν μεταθώμεθα καὶ εἴπωμεν ἐπιστήμης κτῆσιν. τί οὖν δὴ
φήσεις τοῦτο ἐκείνου διαφέρειν; ἴσως μὲν οὐδέν· ὃ δ’ οὖν
δοκεῖ ἀκούσας συνδοκίμαζε. ἐάνπερ γε οἷός τ’ ὦ. οὐ τοίνυν
μοι ταὐτὸν φαίνεται τῷ κεκτῆσθαι τὸ ἔχειν. οἷον ἱμάτιον
πριάμενός τις καὶ ἐγκρατὴς ὢν μὴ φορῶν, ἔχειν μὲν οὐκ
ἂν αὐτὸν αὐτό, κεκτῆσθαί γε μὴν φαῖμεν. ὀρθῶς γε. ὅρα
δὴ καὶ ἐπιστήμην εἰ δυνατὸν οὕτω κεκτημένον μὴ ἔχειν,
ἀλλ’ ὥσπερ εἴ τις ὄρνιθας ἀγρίας, περιστερὰς ἤ τι ἄλλο,
θηρεύσας οἴκοι κατασκευασάμενος περιστερεῶνα τρέφοι, τρόπον
μὲν [γὰρ] ἄν πού τινα φαῖμεν αὐτὸν αὐτὰς ἀεὶ ἔχειν,
ὅτι δὴ κέκτηται. ἦ γάρ; ναί. τρόπον δέ γ’ ἄλλον οὐδεμίαν
ἔχειν, ἀλλὰ δύναμιν μὲν αὐτῷ περὶ αὐτὰς παραγεγονέναι,
ἐπειδὴ ἐν οἰκείῳ περιβόλῳ ὑποχειρίους ἐποιήσατο, λαβεῖν
καὶ σχεῖν ἐπειδὰν βούληται, θηρευσαμένῳ ἣν ἂν ἀεὶ
ἐθέλῃ, καὶ πάλιν ἀφιέναι, καὶ τοῦτο ἐξεῖναι ποιεῖν
ὁποσάκις ἂν δοκῇ αὐτῷ. ἔστι ταῦτα. πάλιν δή, ὥσπερ ἐν
τοῖς πρόσθεν κήρινόν τι ἐν ταῖς ψυχαῖς κατεσκευάζομεν οὐκ
οἶδ’ ὅτι πλάσμα, νῦν αὖ ἐν ἑκάστῃ ψυχῇ ποιήσωμεν
περιστερεῶνά τινα παντοδαπῶν ὀρνίθων, τὰς μὲν κατ’ ἀγέλας
οὔσας χωρὶς τῶν ἄλλων, τὰς δὲ κατ’ ὀλίγας, ἐνίας δὲ
μόνας διὰ πασῶν ὅπῃ ἂν τύχωσι πετομένας. πεποιήσθω δή.
ἀλλὰ τί τοὐντεῦθεν; παιδίων μὲν ὄντων φάναι χρὴ εἶναι
τοῦτο τὸ ἀγγεῖον κενόν, ἀντὶ δὲ τῶν ὀρνίθων ἐπιστήμας
νοῆσαι· ἣν δ’ ἂν ἐπιστήμην κτησάμενος καθείρξῃ εἰς τὸν
περίβολον, φάναι αὐτὸν μεμαθηκέναι ἢ ηὑρηκέναι τὸ πρᾶγμα
οὗ ἦν αὕτη ἡ ἐπιστήμη, καὶ τὸ ἐπίστασθαι τοῦτ’ εἶναι.
ἔστω. τὸ τοίνυν πάλιν ἣν ἂν βούληται τῶν ἐπιστημῶν
θηρεύειν καὶ λαβόντα ἴσχειν καὶ αὖθις ἀφιέναι σκόπει τίνων
δεῖται ὀνομάτων, εἴτε τῶν αὐτῶν ὧν τὸ πρῶτον ὅτε
ἐκτᾶτο εἴτε ἑτέρων. μαθήσῃ δ’ ἐνθένδε σαφέστερον τί λέγω.
ἀριθμητικὴν μὲν γὰρ λέγεις τέχνην; ναί. ταύτην δὴ ὑπόλαβε
θήραν ἐπιστημῶν ἀρτίου τε καὶ περιττοῦ παντός. ὑπολαμβάνω.
ταύτῃ δὴ οἶμαι τῇ τέχνῃ αὐτός τε ὑποχειρίους τὰς
ἐπιστήμας τῶν ἀριθμῶν ἔχει καὶ ἄλλῳ παραδίδωσιν ὁ
παραδιδούς. ναί. καὶ καλοῦμέν γε παραδιδόντα μὲν διδάσκειν,
παραλαμβάνοντα δὲ μανθάνειν, ἔχοντα δὲ δὴ τῷ κεκτῆσθαι ἐν
τῷ περιστερεῶνι ἐκείνῳ ἐπίστασθαι. πάνυ μὲν οὖν. τῷ δὲ
δὴ ἐντεῦθεν ἤδη πρόσσχες τὸν νοῦν. ἀριθμητικὸς γὰρ ὢν
τελέως ἄλλο τι πάντας ἀριθμοὺς ἐπίσταται; πάντων γὰρ
ἀριθμῶν εἰσιν αὐτῷ ἐν τῇ ψυχῇ ἐπιστῆμαι. τί μήν; ἦ
οὖν ὁ τοιοῦτος ἀριθμοῖ ἄν ποτέ τι ἢ αὐτὸς πρὸς αὑτὸν
αὐτὰ ἢ ἄλλο τι τῶν ἔξω ὅσα ἔχει ἀριθμόν; πῶς γὰρ
οὔ; τὸ δὲ ἀριθμεῖν γε οὐκ ἄλλο τι θήσομεν τοῦ σκοπεῖσθαι
πόσος τις ἀριθμὸς τυγχάνει ὤν. οὕτως. ὃ ἄρα ἐπίσταται,
σκοπούμενος φαίνεται ὡς οὐκ εἰδώς, ὃν ὡμολογήκαμεν ἅπαντα
ἀριθμὸν εἰδέναι. ἀκούεις γάρ που τὰς τοιαύτας
ἀμφισβητήσεις. ἔγωγε. οὐκοῦν ἡμεῖς ἀπεικάζοντες τῇ τῶν
περιστερῶν κτήσει τε καὶ θήρᾳ ἐροῦμεν ὅτι διττὴ ἦν ἡ
θήρα, ἡ μὲν πρὶν ἐκτῆσθαι τοῦ κεκτῆσθαι ἕνεκα, ἡ δὲ
κεκτημένῳ τοῦ λαβεῖν καὶ ἔχειν ἐν ταῖς χερσὶν ἃ πάλαι
ἐκέκτητο. οὕτως δὲ καὶ ὧν πάλαι ἐπιστῆμαι ἦσαν αὐτῷ
μαθόντι καὶ ἠπίστατο αὐτά, πάλιν ἔστι καταμανθάνειν ταὐτὰ
ταῦτα ἀναλαμβάνοντα τὴν ἐπιστήμην ἑκάστου καὶ ἴσχοντα, ἣν
ἐκέκτητο μὲν πάλαι, πρόχειρον δ’ οὐκ εἶχε τῇ διανοίᾳ;
ἀληθῆ. τοῦτο δὴ ἄρτι ἠρώτων, ὅπως χρὴ τοῖς ὀνόμασι
χρώμενον λέγειν περὶ αὐτῶν, ὅταν ἀριθμήσων ἴῃ ὁ
ἀριθμητικὸς ἤ τι ἀναγνωσόμενος ὁ γραμματικός, ὡς
ἐπιστάμενος ἄρα ἐν τῷ τοιούτῳ πάλιν ἔρχεται μαθησόμενος
παρ’ ἑαυτοῦ ἃ ἐπίσταται; ἀλλ’ ἄτοπον, ὦ Σώκρατες. ἀλλ’
ἃ οὐκ ἐπίσταται φῶμεν αὐτὸν ἀναγνώσεσθαι καὶ ἀριθμήσειν,
δεδωκότες αὐτῷ πάντα μὲν γράμματα πάντα δὲ ἀριθμὸν
ἐπίστασθαι; ἀλλὰ καὶ τοῦτ’ ἄλογον. βούλει οὖν λέγωμεν
ὅτι τῶν μὲν ὀνομάτων οὐδὲν ἡμῖν μέλει, ὅπῃ τις χαίρει
ἕλκων τὸ ἐπίστασθαι καὶ μανθάνειν, ἐπειδὴ δὲ ὡρισάμεθα
ἕτερον μέν τι τὸ κεκτῆσθαι τὴν ἐπιστήμην, ἕτερον δὲ τὸ
ἔχειν, ὃ μέν τις ἔκτηται μὴ κεκτῆσθαι ἀδύνατόν φαμεν
εἶναι, ὥστε οὐδέποτε συμβαίνει ὅ τις οἶδεν μὴ εἰδέναι,
ψευδῆ μέντοι δόξαν οἷόν τ’ εἶναι περὶ αὐτοῦ λαβεῖν; μὴ
γὰρ ἔχειν τὴν ἐπιστήμην τούτου οἷόν τε, ἀλλ’ ἑτέραν ἀντ’
ἐκείνης, ὅταν θηρεύων τινά πού ποτ’ ἐπιστήμην διαπετομένων
ἀνθ’ ἑτέρας ἑτέραν ἁμαρτὼν λάβῃ, τότε ἄρα τὰ ἕνδεκα
δώδεκα ᾠήθη εἶναι, τὴν τῶν ἕνδεκα ἐπιστήμην ἀντὶ τῆς
τῶν δώδεκα λαβὼν τὴν ἐν ἑαυτῷ οἷον φάτταν ἀντὶ
περιστερᾶς. ἔχει γὰρ οὖν λόγον. ὅταν δέ γε ἣν ἐπιχειρεῖ
λαβεῖν λάβῃ, ἀψευδεῖν τε καὶ τὰ ὄντα δοξάζειν τότε, καὶ
οὕτω δὴ εἶναι ἀληθῆ τε καὶ ψευδῆ δόξαν, καὶ ὧν ἐν τοῖς
πρόσθεν ἐδυσχεραίνομεν οὐδὲν ἐμποδὼν γίγνεσθαι; ἴσως οὖν
μοι συμφήσεις· ἢ πῶς ποιήσεις; οὕτως. καὶ γὰρ τοῦ μὲν ἃ
ἐπίστανται μὴ ἐπίστασθαι ἀπηλλάγμεθα· ἃ γὰρ κεκτήμεθα μὴ
κεκτῆσθαι οὐδαμοῦ ἔτι συμβαίνει, οὔτε ψευσθεῖσί τινος οὔτε
μή. δεινότερον μέντοι πάθος ἄλλο παραφαίνεσθαί μοι δοκεῖ. τὸ
ποῖον; εἰ ἡ τῶν ἐπιστημῶν μεταλλαγὴ ψευδὴς γενήσεταί ποτε
δόξα. πῶς δή; πρῶτον μὲν τό τινος ἔχοντα ἐπιστήμην τοῦτο
αὐτὸ ἀγνοεῖν, μὴ ἀγνωμοσύνῃ ἀλλὰ τῇ ἑαυτοῦ ἐπιστήμῃ·
ἔπειτα ἕτερον αὖ τοῦτο δοξάζειν, τὸ δ’ ἕτερον τοῦτο, πῶς
οὐ πολλὴ ἀλογία, ἐπιστήμης παραγενομένης γνῶναι μὲν τὴν
ψυχὴν μηδέν, ἀγνοῆσαι δὲ πάντα; ἐκ γὰρ τούτου τοῦ λόγου
κωλύει οὐδὲν καὶ ἄγνοιαν παραγενομένην γνῶναί τι ποιῆσαι
καὶ τυφλότητα ἰδεῖν, εἴπερ καὶ ἐπιστήμη ἀγνοῆσαί ποτέ
τινα ποιήσει. ἴσως γάρ, ὦ Σώκρατες, οὐ καλῶς τὰς ὄρνιθας
ἐτίθεμεν ἐπιστήμας μόνον τιθέντες, ἔδει δὲ καὶ
ἀνεπιστημοσύνας τιθέναι ὁμοῦ συνδιαπετομένας ἐν τῇ ψυχῇ,
καὶ τὸν θηρεύοντα τοτὲ μὲν ἐπιστήμην λαμβάνοντα, τοτὲ δ’
ἀνεπιστημοσύνην τοῦ αὐτοῦ πέρι ψευδῆ μὲν δοξάζειν τῇ
ἀνεπιστημοσύνῃ, ἀληθῆ δὲ τῇ ἐπιστήμῃ. οὐ ῥᾴδιόν γε,
ὦ Θεαίτητε, μὴ ἐπαινεῖν σε· ὃ μέντοι εἶπες πάλιν
ἐπίσκεψαι. ἔστω μὲν γὰρ ὡς λέγεις· ὁ δὲ δὴ τὴν
ἀνεπιστημοσύνην λαβὼν ψευδῆ μέν, φῄς, δοξάσει. ἦ γάρ; ναί.
οὐ δήπου καὶ ἡγήσεταί γε ψευδῆ δοξάζειν. πῶς γάρ; ἀλλ’
ἀληθῆ γε, καὶ ὡς εἰδὼς διακείσεται περὶ ὧν ἔψευσται. τί
μήν; ἐπιστήμην ἄρα οἰήσεται τεθηρευκὼς ἔχειν ἀλλ’ οὐκ
ἀνεπιστημοσύνην. δῆλον. οὐκοῦν μακρὰν περιελθόντες πάλιν ἐπὶ
τὴν πρώτην πάρεσμεν ἀπορίαν. ὁ γὰρ ἐλεγκτικὸς ἐκεῖνος
γελάσας φήσει· “πότερον,” ὦ βέλτιστοι, “ἀμφοτέρας τις εἰδώς,
ἐπιστήμην τε καὶ ἀνεπιστημοσύνην, ἣν οἶδεν, ἑτέραν αὐτὴν
οἴεταί τινα εἶναι ὧν οἶδεν; ἢ οὐδετέραν [αὐτὴν]
εἰδώς, ἣν μὴ οἶδε, δοξάζει ἑτέραν ὧν οὐκ οἶδεν; ἢ
τὴν μὲν εἰδώς, τὴν δ’ οὔ, ἣν οἶδεν, ἣν μὴ οἶδεν; ἢ
ἣν μὴ οἶδεν, ἣν οἶδεν ἡγεῖται; ἢ πάλιν αὖ μοι ἐρεῖτε
ὅτι τῶν ἐπιστημῶν καὶ ἀνεπιστημοσυνῶν εἰσὶν αὖ
ἐπιστῆμαι, ἃς ὁ κεκτημένος ἐν ἑτέροις τισὶ γελοίοις
περιστερεῶσιν ἢ κηρίνοις πλάσμασι καθείρξας, ἕωσπερ ἂν
κεκτῆται ἐπίσταται, καὶ ἐὰν μὴ προχείρους ἔχῃ ἐν τῇ
ψυχῇ; καὶ οὕτω δὴ ἀναγκασθήσεσθε εἰς ταὐτὸν περιτρέχειν
μυριάκις οὐδὲν πλέον ποιοῦντες;” τί πρὸς ταῦτα, ὦ Θεαίτητε,
ἀποκρινούμεθα; ἀλλὰ μὰ Δί’, ὦ Σώκρατες, ἔγωγε οὐκ ἔχω
τί χρὴ λέγειν. ἆρ’ οὖν ἡμῖν, ὦ παῖ, καλῶς ὁ λόγος
ἐπιπλήττει καὶ ἐνδείκνυται ὅτι οὐκ ὀρθῶς ψευδῆ δόξαν
προτέραν ζητοῦμεν ἐπιστήμης, ἐκείνην ἀφέντες; τὸ δ’ ἐστὶν
ἀδύνατον γνῶναι πρὶν ἄν τις ἐπιστήμην ἱκανῶς λάβῃ τί ποτ’
ἐστίν. ἀνάγκη, ὦ Σώκρατες, ἐν τῷ παρόντι ὡς λέγεις
οἴεσθαι. τί οὖν τις ἐρεῖ πάλιν ἐξ ἀρχῆς ἐπιστήμην; οὐ
γάρ που ἀπεροῦμέν γέ πω; ἥκιστα, ἐάνπερ μὴ σύ γε
ἀπαγορεύῃς. λέγε δή, τί ἂν αὐτὸ μάλιστα εἰπόντες ἥκιστ’
ἂν ἡμῖν αὐτοῖς ἐναντιωθεῖμεν; ὅπερ ἐπεχειροῦμεν, ὦ
Σώκρατες, ἐν τῷ πρόσθεν· οὐ γὰρ ἔχω ἔγωγε ἄλλο οὐδέν.
τὸ ποῖον; τὴν ἀληθῆ δόξαν ἐπιστήμην εἶναι. ἀναμάρτητόν
γέ πού ἐστιν τὸ δοξάζειν ἀληθῆ, καὶ τὰ ὑπ’ αὐτοῦ
γιγνόμενα πάντα καλὰ καὶ ἀγαθὰ γίγνεται. ὁ τὸν ποταμὸν
καθηγούμενος, ὦ Θεαίτητε, ἔφη ἄρα δείξειν αὐτό· καὶ τοῦτο
ἐὰν ἰόντες ἐρευνῶμεν, τάχ’ ἂν ἐμπόδιον γενόμενον αὐτὸ
φήνειεν τὸ ζητούμενον, μένουσι δὲ δῆλον οὐδέν. ὀρθῶς
λέγεις· ἀλλ’ ἴωμέν γε καὶ σκοπῶμεν. οὐκοῦν τοῦτό γε
βραχείας σκέψεως· τέχνη γάρ σοι ὅλη σημαίνει μὴ εἶναι
ἐπιστήμην αὐτό. πῶς δή; καὶ τίς αὕτη; ἡ τῶν μεγίστων εἰς
σοφίαν, οὓς δὴ καλοῦσιν ῥήτοράς τε καὶ δικανικούς. οὗτοι
γάρ που τῇ ἑαυτῶν τέχνῃ πείθουσιν οὐ διδάσκοντες ἀλλὰ
δοξάζειν ποιοῦντες ἃ ἂν βούλωνται. ἢ σὺ οἴει δεινούς
τινας οὕτω διδασκάλους εἶναι, ὥστε οἷς μὴ παρεγένοντό
τινες ἀποστερουμένοις χρήματα ἤ τι ἄλλο βιαζομένοις, τούτοις
δύνασθαι πρὸς ὕδωρ σμικρὸν διδάξαι ἱκανῶς τῶν γενομένων τὴν
ἀλήθειαν; οὐδαμῶς ἔγωγε οἶμαι, ἀλλὰ πεῖσαι μέν. τὸ
πεῖσαι δ’ οὐχὶ δοξάσαι λέγεις ποιῆσαι; τί μήν; οὐκοῦν ὅταν
δικαίως πεισθῶσιν δικασταὶ περὶ ὧν ἰδόντι μόνον ἔστιν
εἰδέναι, ἄλλως δὲ μή, ταῦτα τότε ἐξ ἀκοῆς κρίνοντες,
ἀληθῆ δόξαν λαβόντες, ἄνευ ἐπιστήμης ἔκριναν, ὀρθὰ
πεισθέντες, εἴπερ εὖ ἐδίκασαν; παντάπασι μὲν οὖν. οὐκ
ἄν, ὦ φίλε, εἴ γε ταὐτὸν ἦν δόξα τε ἀληθὴς †καὶ
δικαστήρια† καὶ ἐπιστήμη, ὀρθά ποτ’ ἂν δικαστὴς ἄκρος
ἐδόξαζεν ἄνευ ἐπιστήμης· νῦν δὲ ἔοικεν ἄλλο τι ἑκάτερον
εἶναι. ὅ γε ἐγώ, ὦ Σώκρατες, εἰπόντος του ἀκούσας
ἐπελελήσμην, νῦν δ’ ἐννοῶ· ἔφη δὲ τὴν μὲν μετὰ λόγου
ἀληθῆ δόξαν ἐπιστήμην εἶναι, τὴν δὲ ἄλογον ἐκτὸς
ἐπιστήμης· καὶ ὧν μὲν μή ἐστι λόγος, οὐκ ἐπιστητὰ εἶναι,
οὑτωσὶ καὶ ὀνομάζων, ἃ δ’ ἔχει, ἐπιστητά. ἦ καλῶς
λέγεις. τὰ δὲ δὴ ἐπιστητὰ ταῦτα καὶ μὴ πῇ διῄρει, λέγε,
εἰ ἄρα κατὰ ταὐτὰ σύ τε κἀγὼ ἀκηκόαμεν. ἀλλ’ οὐκ οἶδα
εἰ ἐξευρήσω· λέγοντος μεντἂν ἑτέρου, ὡς ἐγᾦμαι,
ἀκολουθήσαιμ’ ἄν. ἄκουε δὴ ὄναρ ἀντὶ ὀνείρατος. ἐγὼ
γὰρ αὖ ἐδόκουν ἀκούειν τινῶν ὅτι τὰ μὲν πρῶτα οἱονπερεὶ
στοιχεῖα, ἐξ ὧν ἡμεῖς τε συγκείμεθα καὶ τἆλλα, λόγον οὐκ
ἔχοι. αὐτὸ γὰρ καθ’ αὑτὸ ἕκαστον ὀνομάσαι μόνον εἴη,
προσειπεῖν δὲ οὐδὲν ἄλλο δυνατόν, οὔθ’ ὡς ἔστιν, οὔθ’
ὡς οὐκ ἔστιν· ἤδη γὰρ ἂν οὐσίαν ἢ μὴ οὐσίαν αὐτῷ
προστίθεσθαι, δεῖν δὲ οὐδὲν προσφέρειν, εἴπερ αὐτὸ ἐκεῖνο
μόνον τις ἐρεῖ. ἐπεὶ οὐδὲ τὸ “αὐτὸ” οὐδὲ τὸ “ἐκεῖνο”
οὐδὲ τὸ “ἕκαστον” οὐδὲ τὸ “μόνον” οὐδὲ “τοῦτο”
προσοιστέον οὐδ’ ἄλλα πολλὰ τοιαῦτα· ταῦτα μὲν γὰρ
περιτρέχοντα πᾶσι προσφέρεσθαι, ἕτερα ὄντα ἐκείνων οἷς
προστίθεται, δεῖν δέ, εἴπερ ἦν δυνατὸν αὐτὸ λέγεσθαι καὶ
εἶχεν οἰκεῖον αὑτοῦ λόγον, ἄνευ τῶν ἄλλων ἁπάντων
λέγεσθαι. νῦν δὲ ἀδύνατον εἶναι ὁτιοῦν τῶν πρώτων ῥηθῆναι
λόγῳ· οὐ γὰρ εἶναι αὐτῷ ἀλλ’ ἢ ὀνομάζεσθαι
μόνον—ὄνομα γὰρ μόνον ἔχειν—τὰ δὲ ἐκ τούτων ἤδη
συγκείμενα, ὥσπερ αὐτὰ πέπλεκται, οὕτω καὶ τὰ ὀνόματα
αὐτῶν συμπλακέντα λόγον γεγονέναι· ὀνομάτων γὰρ συμπλοκὴν
εἶναι λόγου οὐσίαν. οὕτω δὴ τὰ μὲν στοιχεῖα ἄλογα καὶ
ἄγνωστα εἶναι, αἰσθητὰ δέ· τὰς δὲ συλλαβὰς γνωστάς τε καὶ
ῥητὰς καὶ ἀληθεῖ δόξῃ δοξαστάς. ὅταν μὲν οὖν ἄνευ
λόγου τὴν ἀληθῆ δόξαν τινός τις λάβῃ, ἀληθεύειν μὲν αὐτοῦ
τὴν ψυχὴν περὶ αὐτό, γιγνώσκειν δ’ οὔ· τὸν γὰρ μὴ
δυνάμενον δοῦναί τε καὶ δέξασθαι λόγον ἀνεπιστήμονα εἶναι
περὶ τούτου· προσλαβόντα δὲ λόγον δυνατόν τε ταῦτα πάντα
γεγονέναι καὶ τελείως πρὸς ἐπιστήμην ἔχειν. οὕτως σὺ τὸ
ἐνύπνιον ἢ ἄλλως ἀκήκοας; οὕτω μὲν οὖν παντάπασιν.
ἀρέσκει οὖν σε καὶ τίθεσαι ταύτῃ, δόξαν ἀληθῆ μετὰ λόγου
ἐπιστήμην εἶναι; κομιδῇ μὲν οὖν. ἆρ’, ὦ Θεαίτητε, νῦν
οὕτω τῇδε τῇ ἡμέρᾳ εἰλήφαμεν ὃ πάλαι καὶ πολλοὶ τῶν
σοφῶν ζητοῦντες πρὶν εὑρεῖν κατεγήρασαν; ἐμοὶ γοῦν δοκεῖ,
ὦ Σώκρατες, καλῶς λέγεσθαι τὸ νῦν ῥηθέν. καὶ εἰκός γε
αὐτὸ τοῦτο οὕτως ἔχειν· τίς γὰρ ἂν καὶ ἔτι ἐπιστήμη
εἴη χωρὶς τοῦ λόγου τε καὶ ὀρθῆς δόξης; ἓν μέντοι τί με
τῶν ῥηθέντων ἀπαρέσκει. τὸ ποῖον δή; ὃ καὶ δοκεῖ λέγεσθαι
κομψότατα, ὡς τὰ μὲν στοιχεῖα ἄγνωστα, τὸ δὲ τῶν συλλαβῶν
γένος γνωστόν. οὐκοῦν ὀρθῶς; ἰστέον δή· ὥσπερ γὰρ
ὁμήρους ἔχομεν τοῦ λόγου τὰ παραδείγματα οἷς χρώμενος
εἶπε πάντα ταῦτα. ποῖα δή; τὰ τῶν γραμμάτων στοιχεῖά τε
καὶ συλλαβάς. ἢ οἴει ἄλλοσέ ποι βλέποντα ταῦτα εἰπεῖν
τὸν εἰπόντα ἃ λέγομεν; οὔκ, ἀλλ’ εἰς ταῦτα. βασανίζωμεν
δὴ αὐτὰ ἀναλαμβάνοντες, μᾶλλον δὲ ἡμᾶς αὐτούς, οὕτως ἢ
οὐχ οὕτως γράμματα ἐμάθομεν. φέρε πρῶτον· ἆρ’ αἱ μὲν
συλλαβαὶ λόγον ἔχουσι, τὰ δὲ στοιχεῖα ἄλογα; ἴσως. πάνυ
μὲν οὖν καὶ ἐμοὶ φαίνεται. Σωκράτους γοῦν εἴ τις ἔροιτο
τὴν πρώτην συλλαβὴν οὑτωσί· “ὦ Θεαίτητε, λέγε τί ἐστι ΣΩ”;
τί ἀποκρινῇ; ὅτι σῖγμα καὶ ὦ. οὐκοῦν τοῦτον ἔχεις
λόγον τῆς συλλαβῆς; ἔγωγε. ἴθι δή, οὕτως εἰπὲ καὶ τὸν
τοῦ σῖγμα λόγον. καὶ πῶς τοῦ στοιχείου τις ἐρεῖ στοιχεῖα;
καὶ γὰρ δή, ὦ Σώκρατες, τό τε σῖγμα τῶν ἀφώνων ἐστί,
ψόφος τις μόνον, οἷον συριττούσης τῆς γλώττης· τοῦ δ’ αὖ
βῆτα οὔτε φωνὴ οὔτε ψόφος, οὐδὲ τῶν πλείστων στοιχείων.
ὥστε πάνυ εὖ ἔχει τὸ λέγεσθαι αὐτὰ ἄλογα, ὧν γε τὰ
ἐναργέστατα αὐτὰ τὰ ἑπτὰ φωνὴν μόνον ἔχει, λόγον δὲ οὐδ’
ὁντινοῦν. τουτὶ μὲν ἄρα, ὦ ἑταῖρε, κατωρθώκαμεν περὶ
ἐπιστήμης. φαινόμεθα. τί δέ; τὸ μὴ γνωστὸν εἶναι τὸ
στοιχεῖον ἀλλὰ τὴν συλλαβὴν ἆρ’ ὀρθῶς ἀποδεδείγμεθα;
εἰκός γε. φέρε δή, τὴν συλλαβὴν πότερον λέγομεν τὰ ἀμφότερα
στοιχεῖα, καὶ ἐὰν πλείω ᾖ ἢ δύο, τὰ πάντα, ἢ μίαν
τινὰ ἰδέαν γεγονυῖαν συντεθέντων αὐτῶν; τὰ ἅπαντα ἔμοιγε
δοκοῦμεν. ὅρα δὴ ἐπὶ δυοῖν, σῖγμα καὶ ὦ. ἀμφότερά ἐστιν
ἡ πρώτη συλλαβὴ τοῦ ἐμοῦ ὀνόματος. ἄλλο τι ὁ γιγνώσκων
αὐτὴν τὰ ἀμφότερα γιγνώσκει; τί μήν; τὸ σῖγμα καὶ τὸ ὦ
ἄρα γιγνώσκει. ναί. τί δ’; ἑκάτερον ἄρ’ ἀγνοεῖ καὶ
οὐδέτερον εἰδὼς ἀμφότερα γιγνώσκει; ἀλλὰ δεινὸν καὶ
ἄλογον, ὦ Σώκρατες. ἀλλὰ μέντοι εἴ γε ἀνάγκη ἑκάτερον
γιγνώσκειν, εἴπερ ἀμφότερά τις γνώσεται, προγιγνώσκειν τὰ
στοιχεῖα ἅπασα ἀνάγκη τῷ μέλλοντί ποτε γνώσεσθαι συλλαβήν,
καὶ οὕτως ἡμῖν ὁ καλὸς λόγος ἀποδεδρακὼς οἰχήσεται. καὶ
μάλα γε ἐξαίφνης. οὐ γὰρ καλῶς αὐτὸν φυλάττομεν. χρῆν γὰρ
ἴσως τὴν συλλαβὴν τίθεσθαι μὴ τὰ στοιχεῖα ἀλλ’ ἐξ ἐκείνων
ἕν τι γεγονὸς εἶδος, ἰδέαν μίαν αὐτὸ αὑτοῦ ἔχον,
ἕτερον δὲ τῶν στοιχείων. πάνυ μὲν οὖν· καὶ τάχα γ’ ἂν
μᾶλλον οὕτως ἢ ’κείνως ἔχοι. σκεπτέον καὶ οὐ προδοτέον
οὕτως ἀνάνδρως μέγαν τε καὶ σεμνὸν λόγον. οὐ γὰρ οὖν.
ἐχέτω δὴ ὡς νῦν φαμεν, μία ἰδέα ἐξ ἑκάστων τῶν
συναρμοττόντων στοιχείων γιγνομένη ἡ συλλαβή, ὁμοίως ἔν τε
γράμμασι καὶ ἐν τοῖς ἄλλοις ἅπασι. πάνυ μὲν οὖν. οὐκοῦν
μέρη αὐτῆς οὐ δεῖ εἶναι. τί δή; ὅτι οὗ ἂν ᾖ μέρη,
τὸ ὅλον ἀνάγκη τὰ πάντα μέρη εἶναι. ἢ καὶ τὸ ὅλον ἐκ
τῶν μερῶν λέγεις γεγονὸς ἕν τι εἶδος ἕτερον τῶν πάντων
μερῶν; ἔγωγε. τὸ δὲ δὴ πᾶν καὶ τὸ ὅλον πότερον ταὐτὸν
καλεῖς ἢ ἕτερον ἑκάτερον; ἔχω μὲν οὐδὲν σαφές, ὅτι δὲ
κελεύεις προθύμως ἀποκρίνασθαι, παρακινδυνεύων λέγω ὅτι
ἕτερον. ἡ μὲν προθυμία, ὦ Θεαίτητε, ὀρθή· εἰ δὲ καὶ ἡ
ἀπόκρισις, σκεπτέον. δεῖ γε δή. οὐκοῦν διαφέροι ἂν τὸ
ὅλον τοῦ παντός, ὡς ὁ νῦν λόγος; ναί. τί δὲ δή; τὰ πάντα
καὶ τὸ πᾶν ἔσθ’ ὅτι διαφέρει; οἷον ἐπειδὰν λέγωμεν ἕν,
δύο, τρία, τέτταρα, πέντε, ἕξ, καὶ ἐὰν δὶς τρία ἢ τρὶς
δύο ἢ τέτταρά τε καὶ δύο ἢ τρία καὶ δύο καὶ ἕν,
πότερον ἐν πᾶσι τούτοις τὸ αὐτὸ ἢ ἕτερον λέγομεν; τὸ
αὐτό. ἆρ’ ἄλλο τι ἢ ἕξ; οὐδέν. οὐκοῦν ἐφ’ ἑκάστης
λέξεως πάντα ἓξ εἰρήκαμεν; ναί. πᾶν δ’ οὐδὲν λέγομεν τὰ
πάντα λέγοντες; ἀνάγκη. ἦ ἄλλο τι ἢ τὰ ἕξ; οὐδέν.
ταὐτὸν ἄρα ἔν γε τοῖς ὅσα ἐξ ἀριθμοῦ ἐστι τό τε πᾶν
προσαγορεύομεν καὶ τὰ ἅπαντα; φαίνεται. ὧδε δὴ περὶ αὐτῶν
λέγωμεν. ὁ τοῦ πλέθρου ἀριθμὸς καὶ τὸ πλέθρον ταὐτόν· ἦ
γάρ; ναί. καὶ ὁ τοῦ σταδίου δὴ ὡσαύτως. ναί. καὶ μὴν καὶ
ὁ τοῦ στρατοπέδου γε καὶ τὸ στρατόπεδον, καὶ πάντα τὰ
τοιαῦτα ὁμοίως; ὁ γὰρ ἀριθμὸς πᾶς τὸ ὂν πᾶν ἕκαστον
αὐτῶν ἐστιν. ναί. ὁ δὲ ἑκάστων ἀριθμὸς μῶν ἄλλο τι ἢ
μέρη ἐστίν; οὐδέν. ὅσα ἄρα ἔχει μέρη, ἐκ μερῶν ἂν
εἴη; φαίνεται. τὰ δέ γε πάντα μέρη τὸ πᾶν εἶναι
ὡμολόγηται, εἴπερ καὶ ὁ πᾶς ἀριθμὸς τὸ πᾶν ἔσται.
οὕτως. τὸ ὅλον ἄρ’ οὐκ ἔστιν ἐκ μερῶν. πᾶν γὰρ ἂν
εἴη τὰ πάντα ὂν μέρη. οὐκ ἔοικεν. μέρος δ’ ἔσθ’ ὅτου
ἄλλου ἐστὶν ὅπερ ἐστὶν ἢ τοῦ ὅλου; τοῦ παντός γε.
ἀνδρικῶς γε, ὦ Θεαίτητε, μάχῃ. τὸ πᾶν δὲ οὐχ ὅταν μηδὲν
ἀπῇ, αὐτὸ τοῦτο πᾶν ἐστιν; ἀνάγκη. ὅλον δὲ οὐ ταὐτὸν
τοῦτο ἔσται, οὗ ἂν μηδαμῇ μηδὲν ἀποστατῇ; οὗ δ’ ἂν
ἀποστατῇ, οὔτε ὅλον οὔτε πᾶν, ἅμα γενόμενον ἐκ τοῦ
αὐτοῦ τὸ αὐτό; δοκεῖ μοι νῦν οὐδὲν διαφέρειν πᾶν τε καὶ
ὅλον. οὐκοῦν ἐλέγομεν ὅτι οὗ ἂν μέρη ᾖ, τὸ ὅλον τε
καὶ πᾶν τὰ πάντα μέρη ἔσται; πάνυ γε. πάλιν δή, ὅπερ
ἄρτι ἐπεχείρουν, οὐκ, εἴπερ ἡ συλλαβὴ μὴ τὰ στοιχεῖά
ἐστιν, ἀνάγκη αὐτὴν μὴ ὡς μέρη ἔχειν ἑαυτῆς τὰ στοιχεῖα,
ἢ ταὐτὸν οὖσαν αὐτοῖς ὁμοίως ἐκείνοις γνωστὴν εἶναι;
οὕτως. οὐκοῦν τοῦτο ἵνα μὴ γένηται, ἕτερον αὐτῶν αὐτὴν
ἐθέμεθα; ναί. τί δ’; εἰ μὴ τὰ στοιχεῖα συλλαβῆς μέρη
ἐστίν, ἔχεις ἄλλ’ ἄττα εἰπεῖν ἃ μέρη μέν ἐστι
συλλαβῆς, οὐ μέντοι στοιχεῖά γ’ ἐκείνης; οὐδαμῶς. εἰ γάρ,
ὦ Σώκρατες, μόρῑ ἄττ’ αὐτῆς συγχωροίην, γελοῖόν που τὰ
στοιχεῖα ἀφέντα ἐπ’ ἄλλα ἰέναι. παντάπασι δή, ὦ Θεαίτητε,
κατὰ τὸν νῦν λόγον μία τις ἰδέα ἀμέριστος συλλαβὴ ἂν
εἴη. ἔοικεν. μέμνησαι οὖν, ὦ φίλε, ὅτι ὀλίγον ἐν τῷ
πρόσθεν ἀπεδεχόμεθα ἡγούμενοι εὖ λέγεσθαι ὅτι τῶν πρώτων
οὐκ εἴη λόγος ἐξ ὧν τἆλλα σύγκειται, διότι αὐτὸ καθ’
αὑτὸ ἕκαστον εἴη ἀσύνθετον, καὶ οὐδὲ τὸ “εἶναι” περὶ
αὐτοῦ ὀρθῶς ἔχοι προσφέροντα εἰπεῖν, οὐδὲ “τοῦτο,” ὡς
ἕτερα καὶ ἀλλότρια λεγόμενα, καὶ αὕτη δὴ ἡ αἰτία
ἄλογόν τε καὶ ἄγνωστον αὐτὸ ποιοῖ; μέμνημαι. ἦ οὖν
ἄλλη τις ἢ αὕτη ἡ αἰτία τοῦ μονοειδές τε καὶ ἀμέριστον
αὐτὸ εἶναι; ἐγὼ μὲν γὰρ οὐχ ὁρῶ ἄλλην. οὐ γὰρ οὖν δὴ
φαίνεται. οὐκοῦν εἰς ταὐτὸν ἐμπέπτωκεν ἡ συλλαβὴ εἶδος
ἐκείνῳ, εἴπερ μέρη τε μὴ ἔχει καὶ μία ἐστὶν ἰδέα;
παντάπασι μὲν οὖν. εἰ μὲν ἄρα πολλὰ στοιχεῖα ἡ συλλαβή
ἐστιν καὶ ὅλον τι, μέρη δ’ αὐτῆς ταῦτα, ὁμοίως αἵ τε
συλλαβαὶ γνωσταὶ καὶ ῥηταὶ καὶ τὰ στοιχεῖα, ἐπείπερ τὰ
πάντα μέρη τῷ ὅλῳ ταὐτὸν ἐφάνη. καὶ μάλα. εἰ δέ γε ἕν
τε καὶ ἀμερές, ὁμοίως μὲν συλλαβή, ὡσαύτως δὲ στοιχεῖον
ἄλογόν τε καὶ ἄγνωστον· ἡ γὰρ αὐτὴ αἰτία ποιήσει αὐτὰ
τοιαῦτα. οὐκ ἔχω ἄλλως εἰπεῖν. τοῦτο μὲν ἄρα μὴ
ἀποδεχώμεθα, ὃς ἂν λέγῃ συλλαβὴν μὲν γνωστὸν καὶ ῥητόν,
στοιχεῖον δὲ τοὐναντίον. μὴ γάρ, εἴπερ τῷ λόγῳ πειθόμεθα.
τί δ’ αὖ; τοὐναντίον λέγοντος ἆρ’ οὐ μᾶλλον ἂν ἀποδέξαιο
ἐξ ὧν αὐτὸς σύνοισθα σαυτῷ ἐν τῇ τῶν γραμμάτων μαθήσει;
τὸ ποῖον; ὡς οὐδὲν ἄλλο μανθάνων διετέλεσας ἢ τὰ στοιχεῖα
ἔν τε τῇ ὄψει διαγιγνώσκειν πειρώμενος καὶ ἐν τῇ ἀκοῇ
αὐτὸ καθ’ αὑτὸ ἕκαστον, ἵνα μὴ ἡ θέσις σε ταράττοι
λεγομένων τε καὶ γραφομένων. ἀληθέστατα λέγεις. ἐν δὲ
κιθαριστοῦ τελέως μεμαθηκέναι μῶν ἄλλο τι ἦν ἢ τὸ τῷ
φθόγγῳ ἑκάστῳ δύνασθαι ἐπακολουθεῖν, ποίας χορδῆς εἴη· ἃ
δὴ στοιχεῖα πᾶς ἂν ὁμολογήσειε μουσικῆς λέγεσθαι; οὐδὲν
ἄλλο. ὧν μὲν ἄρ’ αὐτοὶ ἔμπειροί ἐσμεν στοιχείων καὶ
συλλαβῶν, εἰ δεῖ ἀπὸ τούτων τεκμαίρεσθαι καὶ εἰς τὰ ἄλλα,
πολὺ τὸ τῶν στοιχείων γένος ἐναργεστέραν τε τὴν γνῶσιν
ἔχειν φήσομεν καὶ κυριωτέραν τῆς συλλαβῆς πρὸς τὸ λαβεῖν
τελέως ἕκαστον μάθημα, καὶ ἐάν τις φῇ συλλαβὴν μὲν
γνωστόν, ἄγνωστον δὲ πεφυκέναι στοιχεῖον, ἑκόντα ἢ ἄκοντα
παίζειν ἡγησόμεθ’ αὐτόν. κομιδῇ μὲν οὖν. ἀλλὰ δὴ τούτου
μὲν ἔτι κἂν ἄλλαι φανεῖεν ἀποδείξεις, ὡς ἐμοὶ δοκεῖ· τὸ
δὲ προκείμενον μὴ ἐπιλαθώμεθα δῑ αὐτὰ ἰδεῖν, ὅτι δή ποτε
καὶ λέγεται τὸ μετὰ δόξης ἀληθοῦς λόγον προσγενόμενον τὴν
τελεωτάτην ἐπιστήμην γεγονέναι. οὐκοῦν χρὴ ὁρᾶν. φέρε δή,
τί ποτε βούλεται τὸν λόγον ἡμῖν σημαίνειν; τριῶν γὰρ ἕν τί
μοι δοκεῖ λέγειν. τίνων δή; τὸ μὲν πρῶτον εἴη ἂν τὸ τὴν
αὑτοῦ διάνοιαν ἐμφανῆ ποιεῖν διὰ φωνῆς μετὰ ῥημάτων τε καὶ
ὀνομάτων, ὥσπερ εἰς κάτοπτρον ἢ ὕδωρ τὴν δόξαν
ἐκτυπούμενον εἰς τὴν διὰ τοῦ στόματος ῥοήν. ἢ οὐ δοκεῖ
σοι τὸ τοιοῦτον λόγος εἶναι; ἔμοιγε. τὸν γοῦν αὐτὸ δρῶντα
λέγειν φαμέν. οὐκοῦν αὖ τοῦτό γε πᾶς ποιεῖν δυνατὸς θᾶττον
ἢ σχολαίτερον, τὸ ἐνδείξασθαι τί δοκεῖ περὶ ἑκάστου
αὐτῷ, ὁ μὴ ἐνεὸς ἢ κωφὸς ἀπ’ ἀρχῆς· καὶ οὕτως ὅσοι
τι ὀρθὸν δοξάζουσι, πάντες αὐτὸ μετὰ λόγου φανοῦνται
ἔχοντες, καὶ οὐδαμοῦ ἔτι ὀρθὴ δόξα χωρὶς ἐπιστήμης
γενήσεται. ἀληθῆ. μὴ τοίνυν ῥᾳδίως καταγιγνώσκωμεν τὸ μηδὲν
εἰρηκέναι τὸν ἀποφηνάμενον ἐπιστήμην ὃ νῦν σκοποῦμεν.
ἴσως γὰρ ὁ λέγων οὐ τοῦτο ἔλεγεν, ἀλλὰ τὸ ἐρωτηθέντα τί
ἕκαστον δυνατὸν εἶναι τὴν ἀπόκρισιν διὰ τῶν στοιχείων
ἀποδοῦναι τῷ ἐρομένῳ. οἷον τί λέγεις, ὦ Σώκρατες; οἷον
καὶ Ἡσίοδος περὶ ἁμάξης λέγει τὸ “ἑκατὸν δέ τε δούραθ’
ἁμάξης.” ἃ ἐγὼ μὲν οὐκ ἂν δυναίμην εἰπεῖν, οἶμαι δὲ
οὐδὲ σύ· ἀλλ’ ἀγαπῷμεν ἂν ἐρωτηθέντες ὅτι ἐστὶν
ἅμαξα, εἰ ἔχοιμεν εἰπεῖν τροχοί, ἄξων, ὑπερτερία,
ἄντυγες, ζυγόν. πάνυ μὲν οὖν. ὁ δέ γε ἴσως οἴοιτ’ ἂν
ἡμᾶς, ὥσπερ ἂν τὸ σὸν ὄνομα ἐρωτηθέντας καὶ
ἀποκρινομένους κατὰ συλλαβήν, γελοίους εἶναι, ὀρθῶς μὲν
δοξάζοντας καὶ λέγοντας ἃ λέγομεν, οἰομένους δὲ γραμματικοὺς
εἶναι καὶ ἔχειν τε καὶ λέγειν γραμματικῶς τὸν τοῦ Θεαιτήτου
ὀνόματος λόγον· τὸ δ’ οὐκ εἶναι ἐπιστημόνως οὐδὲν λέγειν,
πρὶν ἂν διὰ τῶν στοιχείων μετὰ τῆς ἀληθοῦς δόξης ἕκαστον
περαίνῃ τις, ὅπερ καὶ ἐν τοῖς πρόσθε που ἐρρήθη. ἐρρήθη
γάρ. οὕτω τοίνυν καὶ περὶ ἁμάξης ἡμᾶς μὲν ὀρθὴν ἔχειν
δόξαν, τὸν δὲ διὰ τῶν ἑκατὸν ἐκείνων δυνάμενον διελθεῖν
αὐτῆς τὴν οὐσίαν, προσλαβόντα τοῦτο, λόγον τε προσειληφέναι
τῇ ἀληθεῖ δόξῃ καὶ ἀντὶ δοξαστικοῦ τεχνικόν τε καὶ
ἐπιστήμονα περὶ ἁμάξης οὐσίας γεγονέναι, διὰ στοιχείων τὸ
ὅλον περάναντα. οὐκοῦν εὖ δοκεῖ σοι, ὦ Σώκρατες; εἰ σοί,
ὦ ἑταῖρε, δοκεῖ, καὶ ἀποδέχῃ τὴν διὰ στοιχείου διέξοδον
περὶ ἑκάστου λόγον εἶναι, τὴν δὲ κατὰ συλλαβὰς ἢ καὶ
κατὰ μεῖζον ἔτι ἀλογίαν, τοῦτό μοι λέγε, ἵν’ αὐτὸ
ἐπισκοπῶμεν. ἀλλὰ πάνυ ἀποδέχομαι. πότερον ἡγούμενος
ἐπιστήμονα εἶναι ὁντινοῦν ὁτουοῦν, ὅταν τὸ αὐτὸ τοτὲ
μὲν τοῦ αὐτοῦ δοκῇ αὐτῷ εἶναι, τοτὲ δὲ ἑτέρου, ἢ καὶ
ὅταν τοῦ αὐτοῦ τοτὲ μὲν ἕτερον, τοτὲ δὲ ἕτερον δοξάζῃ;
μὰ Δί’ οὐκ ἔγωγε. εἶτα ἀμνημονεῖς ἐν τῇ τῶν γραμμάτων
μαθήσει κατ’ ἀρχὰς σαυτόν τε καὶ τοὺς ἄλλους δρῶντας αὐτά;
ἆρα λέγεις τῆς αὐτῆς συλλαβῆς τοτὲ μὲν ἕτερον, τοτὲ δὲ
ἕτερον ἡγουμένους γράμμα, καὶ τὸ αὐτὸ τοτὲ μὲν εἰς τὴν
προσήκουσαν, τοτὲ δὲ εἰς ἄλλην τιθέντας συλλαβήν; ταῦτα
λέγω. μὰ Δί’ οὐ τοίνυν ἀμνημονῶ, οὐδέ γέ πω ἡγοῦμαι
ἐπίστασθαι τοὺς οὕτως ἔχοντας. τί οὖν; ὅταν ἐν τῷ
τοιούτῳ καιρῷ “Θεαίτητον” γράφων τις θῆτα καὶ εἶ οἴηταί
τε δεῖν γράφειν καὶ γράψῃ, καὶ αὖ “Θεόδωρον” ἐπιχειρῶν
γράφειν ταῦ καὶ εἶ οἴηταί τε δεῖν γράφειν καὶ γράψῃ,
ἆρ’ ἐπίστασθαι φήσομεν αὐτὸν τὴν πρώτην τῶν ὑμετέρων
ὀνομάτων συλλαβήν; ἀλλ’ ἄρτι ὡμολογήσαμεν τὸν οὕτως
ἔχοντα μήπω εἰδέναι. κωλύει οὖν τι καὶ περὶ τὴν δευτέραν
συλλαβὴν καὶ τρίτην καὶ τετάρτην οὕτως ἔχειν τὸν αὐτόν;
οὐδέν γε. ἆρ’ οὖν τότε τὴν διὰ στοιχείου διέξοδον ἔχων
γράψει “Θεαίτητον” μετὰ ὀρθῆς δόξης, ὅταν ἑξῆς γράφῃ;
δῆλον δή. οὐκοῦν ἔτι ἀνεπιστήμων ὤν, ὀρθὰ δὲ δοξάζων,
ὥς φαμεν; ναί. λόγον γε ἔχων μετὰ ὀρθῆς δόξης. τὴν γὰρ
διὰ τοῦ στοιχείου ὁδὸν ἔχων ἔγραφεν, ἣν δὴ λόγον
ὡμολογήσαμεν. ἀληθῆ. ἔστιν ἄρα, ὦ ἑταῖρε, μετὰ λόγου
ὀρθὴ δόξα, ἣν οὔπω δεῖ ἐπιστήμην καλεῖν. κινδυνεύει.
ὄναρ δή, ὡς ἔοικεν, ἐπλουτήσαμεν οἰηθέντες ἔχειν τὸν
ἀληθέστατον ἐπιστήμης λόγον. ἢ μήπω κατηγορῶμεν; ἴσως γὰρ
οὐ τοῦτό τις αὐτὸν ὁριεῖται, ἀλλὰ τὸ λοιπὸν εἶδος τῶν
τριῶν, ὧν ἕν γέ τι ἔφαμεν λόγον θήσεσθαι τὸν ἐπιστήμην
ὁριζόμενον δόξαν εἶναι ὀρθὴν μετὰ λόγου. ὀρθῶς ὑπέμνησας·
ἔτι γὰρ ἓν λοιπόν. τὸ μὲν γὰρ ἦν διανοίας ἐν φωνῇ
ὥσπερ εἴδωλον, τὸ δ’ ἄρτι λεχθὲν διὰ στοιχείου ὁδὸς ἐπὶ
τὸ ὅλον· τὸ δὲ δὴ τρίτον τί λέγεις; ὅπερ ἂν οἱ πολλοὶ
εἴποιεν, τὸ ἔχειν τι σημεῖον εἰπεῖν ᾧ τῶν ἁπάντων
διαφέρει τὸ ἐρωτηθέν. οἷον τίνα τίνος ἔχεις μοι λόγον
εἰπεῖν; οἷον, εἰ βούλει, ἡλίου πέρι ἱκανὸν οἶμαί σοι
εἶναι ἀποδέξασθαι, ὅτι τὸ λαμπρότατόν ἐστι τῶν κατὰ τὸν
οὐρανὸν ἰόντων περὶ γῆν. πάνυ μὲν οὖν. λαβὲ δὴ οὗ χάριν
εἴρηται. ἔστι δὲ ὅπερ ἄρτι ἐλέγομεν, ὡς ἄρα τὴν
διαφορὰν ἑκάστου ἂν λαμβάνῃς ᾗ τῶν ἄλλων διαφέρει,
λόγον, ὥς φασί τινες, λήψῃ· ἕως δ’ ἂν κοινοῦ τινος
ἐφάπτῃ, ἐκείνων πέρι σοι ἔσται ὁ λόγος ὧν ἂν ἡ
κοινότης ᾖ. μανθάνω· καί μοι δοκεῖ καλῶς ἔχειν λόγον τὸ
τοιοῦτον καλεῖν. ὃς δ’ ἂν μετ’ ὀρθῆς δόξης περὶ ὁτουοῦν
τῶν ὄντων τὴν διαφορὰν τῶν ἄλλων προσλάβῃ, αὐτοῦ
ἐπιστήμων γεγονὼς ἔσται οὗ πρότερον ἦν δοξαστής. φαμέν γε
μὴν οὕτω. νῦν δῆτα, ὦ Θεαίτητε, παντάπασιν ἔγωγε, ἐπειδὴ
ἐγγὺς ὥσπερ σκιαγραφήματος γέγονα τοῦ λεγομένου, συνίημι
οὐδὲ σμικρόν· ἕως δὲ ἀφειστήκη πόρρωθεν, ἐφαίνετό τί μοι
λέγεσθαι. πῶς τί τοῦτο; φράσω, ἐὰν οἷός τε γένωμαι. ὀρθὴν
ἔγωγε ἔχων δόξαν περὶ σοῦ, ἐὰν μὲν προσλάβω τὸν σὸν
λόγον, γιγνώσκω δή σε, εἰ δὲ μή, δοξάζω μόνον. ναί. λόγος
δέ γε ἦν ἡ τῆς σῆς διαφορότητος ἑρμηνεία. οὕτως. ἡνίκ’
οὖν ἐδόξαζον μόνον, ἄλλο τι ᾧ τῶν ἄλλων διαφέρεις,
τούτων οὐδενὸς ἡπτόμην τῇ διανοίᾳ; οὐκ ἔοικε. τῶν κοινῶν
τι ἄρα διενοούμην, ὧν οὐδὲν σὺ μᾶλλον ἤ τις ἄλλος ἔχει.
ἀνάγκη. φέρε δὴ πρὸς Διός· πῶς ποτε ἐν τῷ τοιούτῳ σὲ
μᾶλλον ἐδόξαζον ἢ ἄλλον ὁντινοῦν; θὲς γάρ με διανοούμενον
ὡς ἔστιν οὗτος Θεαίτητος, ὃς ἂν ᾖ τε ἄνθρωπος καὶ
ἔχῃ ῥῖνα καὶ ὀφθαλμοὺς καὶ στόμα καὶ οὕτω δὴ ἓν
ἕκαστον τῶν μελῶν. αὕτη οὖν ἡ διάνοια ἔσθ’ ὅτι μᾶλλον
ποιήσει με Θεαίτητον ἢ Θεόδωρον διανοεῖσθαι, ἢ τῶν λεγομένων
Μυσῶν τὸν ἔσχατον; τί γάρ; ἀλλ’ ἐὰν δὴ μὴ μόνον τὸν
ἔχοντα ῥῖνα καὶ ὀφθαλμοὺς διανοηθῶ, ἀλλὰ καὶ τὸν σιμόν τε
καὶ ἐξόφθαλμον, μή τι σὲ αὖ μᾶλλον δοξάσω ἢ ἐμαυτὸν ἢ
ὅσοι τοιοῦτοι; οὐδέν. ἀλλ’ οὐ πρότερόν γε, οἶμαι,
Θεαίτητος ἐν ἐμοὶ δοξασθήσεται, πρὶν ἂν ἡ σιμότης αὕτη
τῶν ἄλλων σιμοτήτων ὧν ἐγὼ ἑώρακα διάφορόν τι μνημεῖον
παρ’ ἐμοὶ ἐνσημηναμένη κατάθηται—καὶ τἆλλα οὕτω ἐξ ὧν
εἶ σύ—ἥ με, καὶ ἐὰν αὔριον ἀπαντήσω, ἀναμνήσει καὶ
ποιήσει ὀρθὰ δοξάζειν περὶ σοῦ. ἀληθέστατα. περὶ τὴν
διαφορότητα ἄρα καὶ ἡ ὀρθὴ δόξα ἂν εἴη ἑκάστου πέρι.
φαίνεταί γε. τὸ οὖν προσλαβεῖν λόγον τῇ ὀρθῇ δόξῃ τί
ἂν ἔτι εἴη; εἰ μὲν γὰρ προσδοξάσαι λέγει ᾗ διαφέρει τι
τῶν ἄλλων, πάνυ γελοία γίγνεται ἡ ἐπίταξις. πῶς; ὧν
ὀρθὴν δόξαν ἔχομεν ᾗ τῶν ἄλλων διαφέρει, τούτων
προσλαβεῖν κελεύει ἡμᾶς ὀρθὴν δόξαν ᾗ τῶν ἄλλων
διαφέρει. καὶ οὕτως ἡ μὲν σκυτάλης ἢ ὑπέρου ἢ ὅτου δὴ
λέγεται περιτροπὴ πρὸς ταύτην τὴν ἐπίταξιν οὐδὲν ἂν λέγοι,
τυφλοῦ δὲ παρακέλευσις ἂν καλοῖτο δικαιότερον· τὸ γάρ, ἃ
ἔχομεν, ταῦτα προσλαβεῖν κελεύειν, ἵνα μάθωμεν ἃ δοξάζομεν,
πάνυ γενναίως ἔοικεν ἐσκοτωμένῳ. εἰπὲ δὴ τί νυνδὴ ὡς
ἐρῶν ἐπύθου; εἰ τὸ λόγον, ὦ παῖ, προσλαβεῖν γνῶναι
κελεύει, ἀλλὰ μὴ δοξάσαι τὴν διαφορότητα, ἡδὺ χρῆμ’ ἂν
εἴη τοῦ καλλίστου τῶν περὶ ἐπιστήμης λόγου. τὸ γὰρ γνῶναι
ἐπιστήμην που λαβεῖν ἐστιν· ἦ γάρ; ναί. οὐκοῦν ἐρωτηθείς,
ὡς ἔοικε, τί ἐστιν ἐπιστήμη, ἀποκρινεῖται ὅτι δόξα ὀρθὴ
μετὰ ἐπιστήμης διαφορότητος. λόγου γὰρ πρόσληψις τοῦτ’ ἂν
εἴη κατ’ ἐκεῖνον. ἔοικεν. καὶ παντάπασί γε εὔηθες,
ζητούντων ἡμῶν ἐπιστήμην, δόξαν φάναι ὀρθὴν εἶναι μετ’
ἐπιστήμης εἴτε διαφορότητος εἴτε ὁτουοῦν. οὔτε ἄρα
αἴσθησις, ὦ Θεαίτητε, οὔτε δόξα ἀληθὴς οὔτε μετ’ ἀληθοῦς
δόξης λόγος προσγιγνόμενος ἐπιστήμη ἂν εἴη. οὐκ ἔοικεν.
ἦ οὖν ἔτι κυοῦμέν τι καὶ ὠδίνομεν, ὦ φίλε, περὶ
ἐπιστήμης, ἢ πάντα ἐκτετόκαμεν; καὶ ναὶ μὰ Δί’ ἔγωγε
πλείω ἢ ὅσα εἶχον ἐν ἐμαυτῷ διὰ σὲ εἴρηκα. οὐκοῦν
ταῦτα μὲν πάντα ἡ μαιευτικὴ ἡμῖν τέχνη ἀνεμιαῖά φησι
γεγενῆσθαι καὶ οὐκ ἄξια τροφῆς;παντάπασι μὲν οὖν. ἐὰν
τοίνυν ἄλλων μετὰ ταῦτα ἐγκύμων ἐπιχειρῇς γίγνεσθαι, ὦ
Θεαίτητε, ἐάντε γίγνῃ, βελτιόνων ἔσῃ πλήρης διὰ τὴν νῦν
ἐξέτασιν, ἐάντε κενὸς ᾖς, ἧττον ἔσῃ βαρὺς τοῖς συνοῦσι
καὶ ἡμερώτερος σωφρόνως οὐκ οἰόμενος εἰδέναι ἃ μὴ οἶσθα.
τοσοῦτον γὰρ μόνον ἡ ἐμὴ τέχνη δύναται, πλέον δὲ οὐδέν,
οὐδέ τι οἶδα ὧν οἱ ἄλλοι, ὅσοι μεγάλοι καὶ θαυμάσιοι
ἄνδρες εἰσί τε καὶ γεγόνασιν· τὴν δὲ μαιείαν ταύτην ἐγώ τε
καὶ ἡ μήτηρ ἐκ θεοῦ ἐλάχομεν, ἡ μὲν τῶν γυναικῶν, ἐγὼ δὲ
τῶν νέων τε καὶ γενναίων καὶ ὅσοι καλοί. νῦν μὲν οὖν
ἀπαντητέον μοι εἰς τὴν τοῦ βασιλέως στοὰν ἐπὶ τὴν Μελήτου
γραφὴν ἥν με γέγραπται· ἕωθεν δέ, ὦ Θεόδωρε, δεῦρο πάλιν
ἀπαντῶμεν. Σοφιστής Θεόδωρος Σωκράτης Ἐλεάτης Ξένος Θεαίτητος
κατὰ τὴν χθὲς ὁμολογίαν, ὦ Σώκρατες, ἥκομεν αὐτοί τε
κοσμίως καὶ τόνδε τινὰ ξένον ἄγομεν, τὸ μὲν γένος ἐξ
Ἐλέας, ἑταῖρον δὲ τῶν ἀμφὶ Παρμενίδην καὶ Ζήνωνα
[ἑταίρων], μάλα δὲ ἄνδρα φιλόσοφον. ἆρ’ οὖν, ὦ Θεόδωρε,
οὐ ξένον ἀλλά τινα θεὸν ἄγων κατὰ τὸν Ὁμήρου λόγον
λέληθας; ὅς φησιν ἄλλους τε θεοὺς τοῖς ἀνθρώποις ὁπόσοι
μετέχουσιν αἰδοῦς δικαίας, καὶ δὴ καὶ τὸν ξένιον οὐχ
ἥκιστα θεὸν συνοπαδὸν γιγνόμενον ὕβρεις τε καὶ εὐνομίας τῶν
ἀνθρώπων καθορᾶν. τάχ’ οὖν ἂν καὶ σοί τις οὗτος τῶν
κρειττόνων συνέποιτο, φαύλους ἡμᾶς ὄντας ἐν τοῖς λόγοις
ἐποψόμενός τε καὶ ἐλέγξων, θεὸς ὤν τις ἐλεγκτικός. οὐχ
οὗτος ὁ τρόπος, ὦ Σώκρατες, τοῦ ξένου, ἀλλὰ μετριώτερος
τῶν περὶ τὰς ἔριδας ἐσπουδακότων. καί μοι δοκεῖ θεὸς μὲν
ἁνὴρ οὐδαμῶς εἶναι, θεῖος μήν· πάντας γὰρ ἐγὼ τοὺς
φιλοσόφους τοιούτους προσαγορεύω. καὶ καλῶς γε, ὦ φίλε. τοῦτο
μέντοι κινδυνεύει τὸ γένος οὐ πολύ τι ῥᾷον ὡς ἔπος
εἰπεῖν εἶναι διακρίνειν ἢ τὸ τοῦ θεοῦ· πάνυ γὰρ ἇνδρες
οὗτοι παντοῖοι φανταζόμενοι διὰ τὴν τῶν ἄλλων ἄγνοιαν
“ἐπιστρωφῶσι πόληας ,” οἱ μὴ πλαστῶς ἀλλ’ ὄντως φιλόσοφοι,
καθορῶντες ὑψόθεν τὸν τῶν κάτω βίον, καὶ τοῖς μὲν δοκοῦσιν
εἶναι τοῦ μηδενὸς [τίμιοι], τοῖς δ’ ἄξιοι τοῦ παντός· καὶ
τοτὲ μὲν πολιτικοὶ φαντάζονται, τοτὲ δὲ σοφισταί, τοτὲ δ’
ἔστιν οἷς δόξαν παράσχοιντ’ ἂν ὡς παντάπασιν ἔχοντες
μανικῶς. τοῦ μέντοι ξένου ἡμῖν ἡδέως ἂν πυνθανοίμην, εἰ
φίλον αὐτῷ, τί ταῦθ’ οἱ περὶ τὸν ἐκεῖ τόπον ἡγοῦντο καὶ
ὠνόμαζον. τὰ ποῖα δή; σοφιστήν, πολιτικόν, φιλόσοφον. τί δὲ
μάλιστα καὶ τὸ ποῖόν τι περὶ αὐτῶν διαπορηθεὶς ἐρέσθαι
διενοήθης; τόδε· πότερον ἓν πάντα ταῦτα ἐνόμιζον ἢ δύο,
ἢ καθάπερ τὰ ὀνόματα τρία, τρία καὶ τὰ γένη διαιρούμενοι
καθ’ ἓν ὄνομα [γένος] ἑκάστῳ προσῆπτον; ἀλλ’ οὐδείς, ὡς
ἐγᾦμαι, φθόνος αὐτῷ διελθεῖν αὐτά· ἢ πῶς, ὦ ξένε,
λέγωμεν; οὕτως, ὦ Θεόδωρε. φθόνος μὲν γὰρ οὐδεὶς οὐδὲ
χαλεπὸν εἰπεῖν ὅτι γε τρί’ ἡγοῦντο· καθ’ ἕκαστον μὴν
διορίσασθαι σαφῶς τί ποτ’ ἔστιν, οὐ σμικρὸν οὐδὲ ῥᾴδιον
ἔργον. καὶ μὲν δὴ κατὰ τύχην γε, ὦ Σώκρατες, λόγων
ἐπελάβου παραπλησίων ὧν καὶ πρὶν ἡμᾶς δεῦρ’ ἐλθεῖν
διερωτῶντες αὐτὸν ἐτυγχάνομεν, ὁ δὲ ταὐτὰ ἅπερ πρὸς σὲ
νῦν καὶ τότε ἐσκήπτετο πρὸς ἡμᾶς· ἐπεὶ διακηκοέναι γέ
φησιν ἱκανῶς καὶ οὐκ ἀμνημονεῖν. μὴ τοίνυν, ὦ ξένε, ἡμῶν
τήν γε πρώτην αἰτησάντων χάριν ἀπαρνηθεὶς γένῃ, τοσόνδε δ’
ἡμῖν φράζε. πότερον εἴωθας ἥδιον αὐτὸς ἐπὶ σαυτοῦ μακρῷ
λόγῳ διεξιέναι λέγων τοῦτο ὃ ἂν ἐνδείξασθαί τῳ
βουληθῇς, ἢ δῑ ἐρωτήσεων, οἷόν ποτε καὶ Παρμενίδῃ
χρωμένῳ καὶ διεξιόντι λόγους παγκάλους παρεγενόμην ἐγὼ νέος
ὤν, ἐκείνου μάλα δὴ τότε ὄντος πρεσβύτου; τῷ μέν, ὦ
Σώκρατες, ἀλύπως τε καὶ εὐηνίως προσδιαλεγομένῳ ῥᾷον
οὕτω, τὸ πρὸς ἄλλον· εἰ δὲ μή, τὸ καθ’ αὑτόν. ἔξεστι
τοίνυν τῶν παρόντων ὃν ἂν βουληθῇς ἐκλέξασθαι, πάντες γὰρ
ὑπακούσονταί σοι πρᾴως· συμβούλῳ μὴν ἐμοὶ χρώμενος τῶν
νέων τινὰ αἱρήσῃ, Θεαίτητον τόνδε, ἢ καὶ τῶν ἄλλων εἴ
τίς σοι κατὰ νοῦν. ὦ Σώκρατες, αἰδώς τίς μ’ ἔχει τὸ νῦν
πρῶτον συγγενόμενον ὑμῖν μὴ κατὰ σμικρὸν ἔπος πρὸς ἔπος
ποιεῖσθαι τὴν συνουσίαν, ἀλλ’ ἐκτείναντα ἀπομηκύνειν λόγον
συχνὸν κατ’ ἐμαυτόν, εἴτε καὶ πρὸς ἕτερον, οἷον ἐπίδειξιν
ποιούμενον· τῷ γὰρ ὄντι τὸ νῦν ῥηθὲν οὐχ ὅσον ὧδε
ἐρωτηθὲν ἐλπίσειεν ἂν αὐτὸ εἶναί τις, ἀλλὰ τυγχάνει
λόγου παμμήκους ὄν. τὸ δὲ αὖ σοὶ μὴ χαρίζεσθαι καὶ
τοῖσδε, ἄλλως τε καὶ σοῦ λέξαντος ὡς εἶπες, ἄξενόν τι
καταφαίνεταί μοι καὶ ἄγριον. ἐπεὶ Θεαίτητόν γε τὸν
προσδιαλεγόμενον εἶναι δέχομαι παντάπασιν ἐξ ὧν αὐτός τε
πρότερον διείλεγμαι καὶ σὺ τὰ νῦν μοι διακελεύῃ. δρᾶ τοίνυν,
ὦ ξένε, οὕτω καὶ καθάπερ εἶπε Σωκράτης πᾶσιν κεχαρισμένος
ἔσῃ. κινδυνεύει πρὸς μὲν ταῦτα οὐδὲν ἔτι λεκτέον εἶναι,
Θεαίτητε· πρὸς δὲ σὲ ἤδη τὸ μετὰ τοῦτο, ὡς ἔοικε,
γίγνοιτο ἂν ὁ λόγος. ἂν δ’ ἄρα τι τῷ μήκει πονῶν ἄχθῃ,
μὴ ἐμὲ αἰτιᾶσθαι τούτων, ἀλλὰ τούσδε τοὺς σοὺς ἑταίρους.
ἀλλ’ οἶμαι μὲν δὴ νῦν οὕτως οὐκ ἀπερεῖν· ἂν δ’ ἄρα τι
τοιοῦτον γίγνηται, καὶ τόνδε παραληψόμεθα Σωκράτη, τὸν
Σωκράτους μὲν ὁμώνυμον, ἐμὸν δὲ ἡλικιώτην καὶ συγγυμναστήν,
ᾧ συνδιαπονεῖν μετ’ ἐμοῦ τὰ πολλὰ οὐκ ἄηθες. εὖ λέγεις,
καὶ ταῦτα μὲν ἰδίᾳ βουλεύσῃ προϊόντος τοῦ λόγου· κοινῇ
δὲ μετ’ ἐμοῦ σοι συσκεπτέον ἀρχομένῳ πρῶτον, ὡς ἐμοὶ
φαίνεται, νῦν ἀπὸ τοῦ σοφιστοῦ, ζητοῦντι καὶ ἐμφανίζοντι
λόγῳ τί ποτ’ ἔστι. νῦν γὰρ δὴ σύ τε κἀγὼ τούτου πέρι
τοὔνομα μόνον ἔχομεν κοινῇ, τὸ δὲ ἔργον ἐφ’ ᾧ καλοῦμεν
ἑκάτερος τάχ’ ἂν ἰδίᾳ παρ’ ἡμῖν αὐτοῖς ἔχοιμεν· δεῖ δὲ
ἀεὶ παντὸς πέρι τὸ πρᾶγμα αὐτὸ μᾶλλον διὰ λόγων ἢ
τοὔνομα μόνον συνωμολογῆσθαι χωρὶς λόγου. τὸ δὲ φῦλον ὃ
νῦν ἐπινοοῦμεν ζητεῖν οὐ πάντων ῥᾷστον συλλαβεῖν τί ποτ’
ἔστιν, ὁ σοφιστής· ὅσα δ’ αὖ τῶν μεγάλων δεῖ διαπονεῖσθαι
καλῶς, περὶ τῶν τοιούτων δέδοκται πᾶσιν καὶ πάλαι τὸ
πρότερον ἐν σμικροῖς καὶ ῥᾴοσιν αὐτὰ δεῖν μελετᾶν, πρὶν
ἐν αὐτοῖς τοῖς μεγίστοις. νῦν οὖν, ὦ Θεαίτητε, ἔγωγε καὶ
νῷν οὕτω συμβουλεύω, χαλεπὸν καὶ δυσθήρευτον ἡγησαμένοις
εἶναι τὸ τοῦ σοφιστοῦ γένος πρότερον ἐν ἄλλῳ ῥᾴονι τὴν
μέθοδον αὐτοῦ προμελετᾶν, εἰ μὴ σύ ποθεν εὐπετεστέραν ἔχεις
εἰπεῖν ἄλλην ὁδόν. ἀλλ’ οὐκ ἔχω. βούλει δῆτα περί τινος
τῶν φαύλων μετιόντες πειραθῶμεν παράδειγμα αὐτὸ θέσθαι τοῦ
μείζονος; ναί. τί δῆτα προταξαίμεθ’ ἂν εὔγνωστον μὲν καὶ
σμικρόν, λόγον δὲ μηδενὸς ἐλάττονα ἔχον τῶν μειζόνων; οἷον
ἀσπαλιευτής· ἆρ’ οὐ πᾶσί τε γνώριμον καὶ σπουδῆς οὐ πάνυ
τι πολλῆς τινος ἐπάξιον; οὕτως. μέθοδον μὴν αὐτὸν ἐλπίζω
καὶ λόγον οὐκ ἀνεπιτήδειον ἡμῖν ἔχειν πρὸς ὃ βουλόμεθα.
καλῶς ἂν ἔχοι. φέρε δή, τῇδε ἀρχώμεθα αὐτοῦ. καί μοι
λέγε· πότερον ὡς τεχνίτην αὐτὸν ἤ τινα ἄτεχνον, ἄλλην δὲ
δύναμιν ἔχοντα θήσομεν; ἥκιστά γε ἄτεχνον. ἀλλὰ μὴν τῶν
γε τεχνῶν πασῶν σχεδὸν εἴδη δύο. πῶς; γεωργία μὲν καὶ ὅση
περὶ τὸ θνητὸν πᾶν σῶμα θεραπεία, τό τε αὖ περὶ τὸ
σύνθετον καὶ πλαστόν, ὃ δὴ σκεῦος ὠνομάκαμεν, ἥ τε
μιμητική, σύμπαντα ταῦτα δικαιότατ’ ἂν ἑνὶ προσαγορεύοιτ’
ἂν ὀνόματι. πῶς καὶ τίνι; πᾶν ὅπερ ἂν μὴ πρότερόν τις
ὂν ὕστερον εἰς οὐσίαν ἄγῃ, τὸν μὲν ἄγοντα ποιεῖν, τὸ
δὲ ἀγόμενον ποιεῖσθαί πού φαμεν. ὀρθῶς. τὰ δέ γε νυνδὴ
<ἃ> διήλθομεν ἅπαντα εἶχεν εἰς τοῦτο τὴν αὑτῶν δύναμιν.
εἶχε γὰρ οὖν. ποιητικὴν τοίνυν αὐτὰ συγκεφαλαιωσάμενοι
προσείπωμεν. ἔστω. τὸ δὴ μαθηματικὸν αὖ μετὰ τοῦτο εἶδος
ὅλον καὶ τὸ τῆς γνωρίσεως τό τε χρηματιστικὸν καὶ
ἀγωνιστικὸν καὶ θηρευτικόν, ἐπειδὴ δημιουργεῖ μὲν οὐδὲν
τούτων, τὰ δὲ ὄντα καὶ γεγονότα τὰ μὲν χειροῦται λόγοις
καὶ πράξεσι, τὰ δὲ τοῖς χειρουμένοις οὐκ ἐπιτρέπει, μάλιστ’
ἄν που διὰ ταῦτα συνάπαντα τὰ μέρη τέχνη τις κτητικὴ
λεχθεῖσα ἂν διαπρέψειεν. ναί· πρέποι γὰρ ἄν. κτητικῆς δὴ
καὶ ποιητικῆς συμπασῶν οὐσῶν τῶν τεχνῶν ἐν ποτέρᾳ τὴν
ἀσπαλιευτικήν, ὦ Θεαίτητε, τιθῶμεν; ἐν κτητικῇ που δῆλον.
κτητικῆς δὲ ἆρ’ οὐ δύο εἴδη; τὸ μὲν ἑκόντων πρὸς
ἑκόντας μεταβλητικὸν ὂν διά τε δωρεῶν καὶ μισθώσεων καὶ
ἀγοράσεων, τὸ δὲ λοιπόν, ἢ κατ’ ἔργα ἢ κατὰ λόγους
χειρούμενον σύμπαν, χειρωτικὸν ἂν εἴη; φαίνεται γοῦν ἐκ τῶν
εἰρημένων. τί δέ; τὴν χειρωτικὴν ἆρ’ οὐ διχῇ τμητέον;
πῇ; τὸ μὲν ἀναφανδὸν ὅλον ἀγωνιστικὸν θέντας, τὸ δὲ
κρυφαῖον αὐτῆς πᾶν θηρευτικόν. ναί. τὴν δέ γε μὴν θηρευτικὴν
ἄλογον τὸ μὴ οὐ τέμνειν διχῇ. λέγε ὅπῃ. τὸ μὲν ἀψύχου
γένους διελομένους, τὸ δ’ ἐμψύχου. τί μήν; εἴπερ ἔστον γε
ἄμφω. πῶς δὲ οὐκ ἔστον; καὶ δεῖ γε ἡμᾶς τὸ μὲν τῶν
ἀψύχων, ἀνώνυμον ὂν πλὴν κατ’ ἔνια τῆς κολυμβητικῆς ἄττα
μέρη καὶ τοιαῦτ’ ἄλλα βραχέα, χαίρειν ἐᾶσαι, τὸ δέ, τῶν
ἐμψύχων ζῴων οὖσαν θήραν, προσειπεῖν ζῳοθηρικήν. ἔστω.
ζῳοθηρικῆς δὲ ἆρ’ οὐ διπλοῦν εἶδος ἂν λέγοιτο ἐν δίκῃ,
τὸ μὲν πεζοῦ γένους, πολλοῖς εἴδεσι καὶ ὀνόμασι
διῃρημένον, πεζοθηρικόν, τὸ δ’ ἕτερον νευστικοῦ ζῴου πᾶν
ἐνυγροθηρικόν; πάνυ γε. νευστικοῦ μὴν τὸ μὲν πτηνὸν φῦλον
ὁρῶμεν, τὸ δὲ ἔνυδρον; πῶς δ’ οὔ; καὶ τοῦ πτηνοῦ μὴν
γένους πᾶσα ἡμῖν ἡ θήρα λέγεταί πού τις ὀρνιθευτική.
λέγεται γὰρ οὖν. τοῦ δὲ ἐνύδρου σχεδὸν τὸ σύνολον
ἁλιευτική. ναί. τί δέ; ταύτην αὖ τὴν θήραν ἆρ’ οὐκ ἂν
κατὰ μέγιστα μέρη δύο διέλοιμεν; κατὰ ποῖα; καθ’ ἃ τὸ μὲν
ἕρκεσιν αὐτόθεν ποιεῖται τὴν θήραν, τὸ δὲ πληγῇ. πῶς
λέγεις, καὶ πῇ διαιρούμενος ἑκάτερον; τὸ μέν, ὅτι πᾶν
ὅσον ἂν ἕνεκα κωλύσεως εἴργῃ τι περιέχον, ἕρκος εἰκὸς
ὀνομάζειν. πάνυ μὲν οὖν. κύρτους δὴ καὶ δίκτυα καὶ βρόχους
καὶ πόρκους καὶ τὰ τοιαῦτα μῶν ἄλλο τι πλὴν ἕρκη χρὴ
προσαγορεύειν; οὐδέν. τοῦτο μὲν ἄρα ἑρκοθηρικὸν τῆς ἄγρας
τὸ μέρος φήσομεν ἤ τι τοιοῦτον. ναί. τὸ δὲ ἀγκίστροις καὶ
τριόδουσι πληγῇ γιγνόμενον ἕτερον μὲν ἐκείνου, πληκτικὴν δέ
τινα θήραν ἡμᾶς προσειπεῖν ἑνὶ λόγῳ νῦν χρεών· ἢ τί τις
ἄν, ὦ Θεαίτητε, εἴποι κάλλιον; ἀμελῶμεν τοῦ ὀνόματος·
ἀρκεῖ γὰρ καὶ τοῦτο. τῆς τοίνυν πληκτικῆς τὸ μὲν νυκτερινὸν
οἶμαι πρὸς πυρὸς φῶς γιγνόμενον ὑπ’ αὐτῶν τῶν περὶ τὴν
θήραν πυρευτικὴν ῥηθῆναι συμβέβηκεν. πάνυ γε. τὸ δέ γε
μεθημερινόν, ὡς ἐχόντων ἐν ἄκροις ἄγκιστρα καὶ τῶν
τριοδόντων, πᾶν ἀγκιστρευτικόν. λέγεται γὰρ οὖν. τοῦ τοίνυν
ἀγκιστρευτικοῦ τῆς πληκτικῆς τὸ μὲν ἄνωθεν εἰς τὸ κάτω
γιγνόμενον διὰ τὸ τοῖς τριόδουσιν οὕτω μάλιστα χρῆσθαι
τριοδοντία τις οἶμαι κέκληται. φασὶ γοῦν τινές. τὸ δέ γε
λοιπόν ἐστιν ἓν ἔτι μόνον ὡς εἰπεῖν εἶδος. τὸ ποῖον; τὸ
τῆς ἐναντίας ταύτῃ πληγῆς, ἀγκίστρῳ τε γιγνόμενον καὶ τῶν
ἰχθύων οὐχ ᾗ τις ἂν τύχῃ τοῦ σώματος, ὥσπερ τοῖς
τριόδουσιν, ἀλλὰ περὶ τὴν κεφαλὴν καὶ τὸ στόμα τοῦ
θηρευθέντος ἑκάστοτε, καὶ κάτωθεν εἰς τοὐναντίον ἄνω
ῥάβδοις καὶ καλάμοις ἀνασπώμενον· οὗ τί φήσομεν, ὦ
Θεαίτητε, δεῖν τοὔνομα λέγεσθαι; δοκῶ μέν, ὅπερ ἄρτι
προυθέμεθα δεῖν ἐξευρεῖν, τοῦτ’ αὐτὸ νῦν ἀποτετελέσθαι. νῦν
ἄρα τῆς ἀσπαλιευτικῆς πέρι σύ τε κἀγὼ συνωμολογήκαμεν οὐ
μόνον τοὔνομα, ἀλλὰ καὶ τὸν λόγον περὶ αὐτὸ τοὖργον
εἰλήφαμεν ἱκανῶς. συμπάσης γὰρ τέχνης τὸ μὲν ἥμισυ μέρος
κτητικὸν ἦν, κτητικοῦ δὲ χειρωτικόν, χειρωτικοῦ δὲ
θηρευτικόν, τοῦ δὲ θηρευτικοῦ ζῳοθηρικόν, ζῳοθηρικοῦ δὲ
ἐνυγροθηρικόν, ἐνυγροθηρικοῦ δὲ τὸ κάτωθεν τμῆμα ὅλον
ἁλιευτικόν, ἁλιευτικῆς δὲ πληκτικόν, πληκτικῆς δὲ
ἀγκιστρευτικόν· τούτου δὲ τὸ περὶ τὴν κάτωθεν ἄνω πληγὴν
ἀνασπωμένην, ἀπ’ αὐτῆς τῆς πράξεως ἀφομοιωθὲν τοὔνομα, ἡ
νῦν ἀσπαλιευτικὴ ζητηθεῖσα ἐπίκλην γέγονεν. παντάπασι μὲν
οὖν τοῦτό γε ἱκανῶς δεδήλωται. φέρε δή, κατὰ τοῦτο τὸ
παράδειγμα καὶ τὸν σοφιστὴν ἐπιχειρῶμεν εὑρεῖν ὅτι ποτ’
ἔστιν. κομιδῇ μὲν οὖν. καὶ μὴν ἐκεῖνό γ’ ἦν τὸ ζήτημα
πρῶτον, πότερον ἰδιώτην ἤ τινα τέχνην ἔχοντα θετέον εἶναι
τὸν ἀσπαλιευτήν. ναί. καὶ νῦν δὴ τοῦτον ἰδιώτην θήσομεν,
ὦ Θεαίτητε, ἢ παντάπασιν ὡς ἀληθῶς σοφιστήν; οὐδαμῶς
ἰδιώτην· μανθάνω γὰρ ὃ λέγεις, ὡς παντὸς δεῖ τοιοῦτος
εἶναι τό γε ὄνομα τοῦτο ἔχων. ἀλλά τινα τέχνην αὐτὸν
ἡμῖν ἔχοντα, ὡς ἔοικε, θετέον. τίνα ποτ’ οὖν δὴ ταύτην;
ἆρ’ ὦ πρὸς θεῶν ἠγνοήκαμεν τἀνδρὸς τὸν ἄνδρα ὄντα
συγγενῆ; τίνα τοῦ; τὸν ἀσπαλιευτὴν τοῦ σοφιστοῦ. πῇ;
θηρευτά τινε καταφαίνεσθον ἄμφω μοι. τίνος θήρας ἅτερος; τὸν
μὲν γὰρ ἕτερον εἴπομεν. δίχα που νυνδὴ διείλομεν τὴν ἄγραν
πᾶσαν, νευστικοῦ μέρους, τὸ δὲ πεζοῦ τέμνοντες. ναί. καὶ τὸ
μὲν διήλθομεν, ὅσον περὶ τὰ νευστικὰ τῶν ἐνύδρων· τὸ δὲ
πεζὸν εἰάσαμεν ἄσχιστον, εἰπόντες ὅτι πολυειδὲς εἴη. πάνυ
γε. μέχρι μὲν τοίνυν ἐνταῦθα ὁ σοφιστὴς καὶ [ὁ] ἀσπαλιευτὴς
ἅμα ἀπὸ τῆς κτητικῆς τέχνης πορεύεσθον. ἐοίκατον γοῦν.
ἐκτρέπεσθον δέ γε ἀπὸ τῆς ζῳοθηρικῆς, ὁ μὲν ἐπὶ θάλαττάν
που καὶ ποταμοὺς καὶ λίμνας, τὰ ἐν τούτοις ζῷα θηρευσόμενος.
τί μήν; ὁ δέ γε ἐπὶ [τὴν] γῆν καὶ ποταμοὺς ἑτέρους αὖ
τινας, πλούτου καὶ νεότητος οἷον λειμῶνας ἀφθόνους, τἀν
τούτοις θρέμματα χειρωσόμενος. πῶς λέγεις; τῆς πεζῆς θήρας
γίγνεσθον δύο μεγίστω τινὲ μέρει. ποῖον ἑκάτερον; τὸ μὲν
τῶν ἡμέρων, τὸ δὲ τῶν ἀγρίων. εἶτ’ ἔστι τις θήρα τῶν
ἡμέρων; εἴπερ γέ ἐστιν ἄνθρωπος ἥμερον ζῷον. θὲς δὲ
ὅπῃ χαίρεις, εἴτε μηδὲν τιθεὶς ἥμερον, εἴτε ἄλλο μὲν
ἥμερόν τι, τὸν δὲ ἄνθρωπον ἄγριον, εἴτε ἥμερον μὲν
λέγεις αὖ τὸν ἄνθρωπον, ἀνθρώπων δὲ μηδεμίαν ἡγῇ θήραν·
τούτων ὁπότερ’ ἂν ἡγῇ φίλον εἰρῆσθαί σοι, τοῦτο ἡμῖν
διόρισον. ἀλλ’ ἡμᾶς τε ἥμερον, ὦ ξένε, ἡγοῦμαι ζῷον,
θήραν τε ἀνθρώπων εἶναι λέγω. διττὴν τοίνυν καὶ τὴν
ἡμεροθηρικὴν εἴπωμεν. κατὰ τί λέγοντες; τὴν μὲν λῃστικὴν
καὶ ἀνδραποδιστικὴν καὶ τυραννικὴν καὶ σύμπασαν τὴν
πολεμικήν, ἓν πάντα, βίαιον θήραν, ὁρισάμενοι. καλῶς. τὴν
δέ γε δικανικὴν καὶ δημηγορικὴν καὶ προσομιλητικήν, ἓν αὖ
τὸ σύνολον, πιθανουργικήν τινα μίαν τέχνην προσειπόντες.
ὀρθῶς. τῆς δὴ πιθανουργικῆς διττὰ λέγωμεν γένη. ποῖα; τὸ
μὲν ἕτερον ἰδίᾳ, τὸ δὲ δημοσίᾳ γιγνόμενον. γίγνεσθον γὰρ
οὖν εἶδος ἑκάτερον. οὐκοῦν αὖ τῆς ἰδιοθηρευτικῆς τὸ μὲν
μισθαρνητικόν ἐστιν, τὸ δὲ δωροφορικόν; οὐ μανθάνω. τῇ τῶν
ἐρώντων θήρᾳ τὸν νοῦν, ὡς ἔοικας, οὔπω προσέσχες. τοῦ
πέρι; ὅτι τοῖς θηρευθεῖσι δῶρα προσεπιδιδόασιν. ἀληθέστατα
λέγεις. τοῦτο μὲν τοίνυν ἐρωτικῆς τέχνης ἔστω εἶδος. πάνυ
γε. τοῦ δέ γε μισθαρνητικοῦ τὸ μὲν προσομιλοῦν διὰ χάριτος
καὶ παντάπασι δῑ ἡδονῆς τὸ δέλεαρ πεποιημένον καὶ τὸν
μισθὸν πραττόμενον τροφὴν ἑαυτῷ μόνον κολακικήν, ὡς
ἐγᾦμαι, πάντες φαῖμεν ἂν <ἢ> ἡδυντικήν τινα τέχνην
εἶναι. πῶς γὰρ οὔ; τὸ δὲ ἐπαγγελλόμενον μὲν ὡς ἀρετῆς
ἕνεκα τὰς ὁμιλίας ποιούμενον, μισθὸν δὲ νόμισμα πραττόμενον,
ἆρα οὐ τοῦτο τὸ γένος ἑτέρῳ προσειπεῖν ἄξιον ὀνόματι;
πῶς γὰρ οὔ; τίνι δὴ τούτῳ; πειρῶ λέγειν. δῆλον δή· τὸν
γὰρ σοφιστήν μοι δοκοῦμεν ἀνηυρηκέναι. τοῦτ’ οὖν ἔγωγε
εἰπὼν τὸ προσῆκον ὄνομ’ ἂν ἡγοῦμαι καλεῖν αὐτόν. κατὰ
δὴ τὸν νῦν, ὦ Θεαίτητε, λόγον, ὡς ἔοικεν, ἡ τέχνης
οἰκειωτικῆς, <χειρωτικῆς>, [κτητικῆς,] θηρευτικῆς, ζῳοθηρίας,
[πεζοθηρίας,] χερσαίας, [ἡμεροθηρικῆς,] ἀνθρωποθηρίας,
<πιθανοθηρίας>, ἰδιοθηρίας, [μισθαρνικῆς,] νομισματοπωλικῆς,
δοξοπαιδευτικῆς, νέων πλουσίων καὶ ἐνδόξων γιγνομένη θήρα
προσρητέον, ὡς ὁ νῦν λόγος ἡμῖν συμβαίνει, σοφιστική.
παντάπασι μὲν οὖν. ἔτι δὲ καὶ τῇδε ἴδωμεν· οὐ γάρ τι
φαύλης μέτοχόν ἐστι τέχνης τὸ νῦν ζητούμενον, ἀλλ’ εὖ μάλα
ποικίλης. καὶ γὰρ οὖν ἐν τοῖς πρόσθεν εἰρημένοις φάντασμα
παρέχεται μὴ τοῦτο ὃ νῦν αὐτὸ ἡμεῖς φαμεν ἀλλ’ ἕτερον
εἶναί τι γένος. πῇ δή; τὸ τῆς κτητικῆς τέχνης διπλοῦν ἦν
εἶδός που, τὸ μὲν θηρευτικὸν μέρος ἔχον, τὸ δὲ
ἀλλακτικόν. ἦν γὰρ οὖν. τῆς τοίνυν ἀλλακτικῆς δύο εἴδη
λέγωμεν, τὸ μὲν δωρητικόν, τὸ δὲ ἕτερον ἀγοραστικόν;
εἰρήσθω. καὶ μὴν αὖ φήσομεν ἀγοραστικὴν διχῇ τέμνεσθαι.
πῇ; τὴν μὲν τῶν αὐτουργῶν αὐτοπωλικὴν διαιρουμένην, τὴν δὲ
τὰ ἀλλότρια ἔργα μεταβαλλομένην μεταβλητικήν. πάνυ γε. τί
δέ; τῆς μεταβλητικῆς οὐχ ἡ μὲν κατὰ πόλιν ἀλλαγή, σχεδὸν
αὐτῆς ἥμισυ μέρος ὄν, καπηλικὴ προσαγορεύεται; ναί. τὸ δέ
γε ἐξ ἄλλης εἰς ἄλλην πόλιν διαλλάττον ὠνῇ καὶ πράσει
ἐμπορική; τί δ’ οὔ; τῆς δ’ ἐμπορικῆς ἆρ’ οὐκ ᾐσθήμεθα
ὅτι τὸ μὲν ὅσοις τὸ σῶμα τρέφεται καὶ χρῆται, τὸ δὲ
ὅσοις ἡ ψυχή, πωλοῦν διὰ νομίσματος ἀλλάττεται; πῶς τοῦτο
λέγεις; τὸ περὶ τὴν ψυχὴν ἴσως ἀγνοοῦμεν, ἐπεὶ τό γε
ἕτερόν που συνίεμεν. ναί. μουσικήν τε τοίνυν συνάπασαν
λέγωμεν, ἐκ πόλεως ἑκάστοτε εἰς πόλιν ἔνθεν μὲν ὠνηθεῖσαν,
ἑτέρωσε δὲ ἀγομένην [καὶ πιπρασκομένην], καὶ γραφικὴν καὶ
θαυματοποιικὴν καὶ πολλὰ ἕτερα τῆς ψυχῆς, τὰ μὲν παραμυθίας,
τὰ δὲ καὶ σπουδῆς χάριν ἀχθέντα καὶ πωλούμενα, τὸν ἄγοντα
καὶ πωλοῦντα μηδὲν ἧττον τῆς τῶν σιτίων καὶ ποτῶν πράσεως
ἔμπορον ὀρθῶς ἂν λεγόμενον παρασχεῖν. ἀληθέστατα λέγεις.
οὐκοῦν καὶ τὸν μαθήματα συνωνούμενον πόλιν τε ἐκ πόλεως
νομίσματος ἀμείβοντα ταὐτὸν προσερεῖς ὄνομα; σφόδρα γε. τῆς
δὴ ψυχεμπορικῆς ταύτης ἆρ’ οὐ τὸ μὲν ἐπιδεικτικὴ δικαιότατα
λέγοιτ’ ἄν, τὸ δὲ γελοίῳ μὲν οὐχ ἧττον τοῦ πρόσθεν,
ὅμως δὲ μαθημάτων οὖσαν πρᾶσιν αὐτὴν ἀδελφῷ τινι τῆς
πράξεως ὀνόματι προσειπεῖν ἀνάγκη; πάνυ μὲν οὖν. ταύτης
τοίνυν τῆς μαθηματοπωλικῆς τὸ μὲν περὶ τὰ τῶν ἄλλων τεχνῶν
μαθήματα ἑτέρῳ, τὸ δὲ περὶ τὸ τῆς ἀρετῆς ἄλλῳ
προσρητέον. πῶς γὰρ οὔ; τεχνοπωλικὸν μὴν τό γε περὶ τἆλλα
ἂν ἁρμόττοι· τὸ δὲ περὶ ταῦτα σὺ προθυμήθητι λέγειν
ὄνομα. καὶ τί τις ἂν ἄλλο ὄνομα εἰπὼν οὐκ ἂν
πλημμελοίη πλὴν τὸ νῦν ζητούμενον αὐτὸ εἶναι τὸ σοφιστικὸν
γένος; οὐδὲν ἄλλο. ἴθι δὴ νῦν συναγάγωμεν αὐτὸ λέγοντες
ὡς τὸ τῆς κτητικῆς, μεταβλητικῆς, ἀγοραστικῆς, ἐμπορικῆς,
ψυχεμπορικῆς περὶ λόγους καὶ μαθήματα ἀρετῆς πωλητικὸν
δεύτερον ἀνεφάνη σοφιστική. μάλα γε. τρίτον δέ γ’ οἶμαί σε,
κἂν εἴ τις αὐτοῦ καθιδρυμένος ἐν πόλει, τὰ μὲν ὠνούμενος,
τὰ δὲ καὶ τεκταινόμενος αὐτὸς μαθήματα περὶ τὰ αὐτὰ ταῦτα
καὶ πωλῶν, ἐκ τούτου τὸ ζῆν προυτάξατο, καλεῖν οὐδὲν ἄλλο
πλὴν ὅπερ νυνδή. τί δ’ οὐ μέλλω; καὶ τὸ κτητικῆς ἄρα
μεταβλητικόν, ἀγοραστικόν, καπηλικὸν εἴτε αὐτοπωλικόν,
ἀμφοτέρως, ὅτιπερ ἂν ᾖ περὶ τὰ τοιαῦτα μαθηματοπωλικὸν
γένος, ἀεὶ σὺ προσερεῖς, ὡς φαίνῃ, σοφιστικόν. ἀνάγκη· τῷ
γὰρ λόγῳ δεῖ συνακολουθεῖν. ἔτι δὴ σκοπῶμεν εἴ τινι
τοιῷδε προσέοικεν ἄρα τὸ νῦν μεταδιωκόμενον γένος. ποίῳ
δή; τῆς κτητικῆς ἀγωνιστική τι μέρος ἡμῖν ἦν. ἦν γὰρ
οὖν. οὐκ ἀπὸ τρόπου τοίνυν ἐστὶ διαιρεῖν αὐτὴν δίχα. καθ’
ὁποῖα λέγε. τὸ μὲν ἁμιλλητικὸν αὐτῆς τιθέντας, τὸ δὲ
μαχητικόν. ἔστιν. τῆς τοίνυν μαχητικῆς τῷ μὲν σώματι πρὸς
σώματα γιγνομένῳ σχεδὸν εἰκὸς καὶ πρέπον ὄνομα λέγειν τι
τοιοῦτον τιθεμένους οἷον βιαστικόν. ναί. τῷ δὲ λόγοις πρὸς
λόγους τί τις, ὦ Θεαίτητε, ἄλλο εἴπῃ πλὴν ἀμφισβητητικόν;
οὐδέν. τὸ δέ γε περὶ τὰς ἀμφισβητήσεις θετέον διττόν. πῇ;
καθ’ ὅσον μὲν γὰρ γίγνεται μήκεσί τε πρὸς ἐναντία μήκη
λόγων καὶ περὶ [τὰ] δίκαια καὶ ἄδικα δημοσίᾳ, δικανικόν.
ναί. τὸ δ’ ἐν ἰδίοις αὖ καὶ κατακεκερματισμένον ἐρωτήσεσι
πρὸς ἀποκρίσεις μῶν εἰθίσμεθα καλεῖν ἄλλο πλὴν
ἀντιλογικόν; οὐδέν. τοῦ δὲ ἀντιλογικοῦ τὸ μὲν ὅσον περὶ
τὰ συμβόλαια ἀμφισβητεῖται μέν, εἰκῇ δὲ καὶ ἀτέχνως περὶ
αὐτὸ πράττεται, ταῦτα θετέον μὲν εἶδος, ἐπείπερ αὐτὸ
διέγνωκεν ὡς ἕτερον ὂν ὁ λόγος, ἀτὰρ ἐπωνυμίας οὔθ’
ὑπὸ τῶν ἔμπροσθεν ἔτυχεν οὔτε νῦν ὑφ’ ἡμῶν τυχεῖν
ἄξιον. ἀληθῆ· κατὰ σμικρὰ γὰρ λίαν καὶ παντοδαπὰ διῄρηται.
τὸ δέ γε ἔντεχνον, καὶ περὶ δικαίων αὐτῶν καὶ ἀδίκων καὶ
περὶ τῶν ἄλλων ὅλως ἀμφισβητοῦν, ἆρ’ οὐκ ἐριστικὸν αὖ
λέγειν εἰθίσμεθα; πῶς γὰρ οὔ; τοῦ μὴν ἐριστικοῦ τὸ μὲν
χρηματοφθορικόν, τὸ δὲ χρηματιστικὸν ὂν τυγχάνει. παντάπασί
γε. τὴν ἐπωνυμίαν τοίνυν ἣν ἑκάτερον δεῖ καλεῖν αὐτῶν
πειραθῶμεν εἰπεῖν. οὐκοῦν χρή. δοκῶ μὴν τό γε δῑ ἡδονὴν
τῆς περὶ ταῦτα διατριβῆς ἀμελὲς τῶν οἰκείων γιγνόμενον,
περὶ δὲ τὴν λέξιν τοῖς πολλοῖς τῶν ἀκουόντων οὐ μεθ’
ἡδονῆς ἀκουόμενον καλεῖσθαι κατὰ γνώμην τὴν ἐμὴν οὐχ
ἕτερον ἀδολεσχικοῦ. λέγεται γὰρ οὖν οὕτω πως. τούτου
τοίνυν τοὐναντίον, ἀπὸ τῶν ἰδιωτικῶν ἐρίδων χρηματιζόμενον,
ἐν τῷ μέρει σὺ πειρῶ νῦν εἰπεῖν. καὶ <τί> τις ἂν αὖ
εἰπὼν ἕτερον οὐκ ἐξαμάρτοι πλήν γε τὸν θαυμαστὸν πάλιν
ἐκεῖνον ἥκειν αὖ νῦν τέταρτον τὸν μεταδιωκόμενον ὑφ’ ἡμῶν
σοφιστήν; οὐδὲν ἀλλ’ ἢ τὸ χρηματιστικὸν γένος, ὡς ἔοικεν,
ἐριστικῆς ὂν τέχνης, τῆς ἀντιλογικῆς, τῆς ἀμφισβητητικῆς,
τῆς μαχητικῆς, τῆς ἀγωνιστικῆς, τῆς κτητικῆς ἔστιν, ὡς ὁ
λόγος αὖ μεμήνυκε νῦν, ὁ σοφιστής. κομιδῇ μὲν οὖν. ὁρᾷς
οὖν ὡς ἀληθῆ λέγεται τὸ ποικίλον εἶναι τοῦτο τὸ θηρίον
καὶ τὸ λεγόμενον οὐ τῇ ἑτέρᾳ ληπτόν; οὐκοῦν ἀμφοῖν χρή.
χρὴ γὰρ οὖν, καὶ κατὰ δύναμίν γε οὕτω ποιητέον, τοιόνδε τι
μεταθέοντας ἴχνος αὐτοῦ. καί μοι λέγε· τῶν οἰκετικῶν
ὀνομάτων καλοῦμεν ἄττα που; καὶ πολλά· ἀτὰρ ποῖα δὴ τῶν
πολλῶν πυνθάνῃ; τὰ τοιάδε, οἷον διηθεῖν τε λέγομεν καὶ
διαττᾶν καὶ βράττειν καὶ †διακρίνειν.† τί μήν; καὶ πρός γε
τούτοις ἔτι ξαίνειν, κατάγειν, κερκίζειν, καὶ μυρία ἐν ταῖς
τέχναις ἄλλα τοιαῦτα ἐνόντα ἐπιστάμεθα. ἦ γάρ; τὸ ποῖον
αὐτῶν πέρι βουληθεὶς δηλῶσαι παραδείγματα προθεὶς ταῦτα κατὰ
πάντων ἤρου; διαιρετικά που τὰ λεχθέντα εἴρηται σύμπαντα.
ναί. κατὰ τὸν ἐμὸν τοίνυν λόγον ὡς περὶ ταῦτα μίαν οὖσαν
ἐν ἅπασι τέχνην ἑνὸς ὀνόματος ἀξιώσομεν αὐτήν. τίνα
προσειπόντες; διακριτικήν. ἔστω. σκόπει δὴ ταύτης αὖ δύο
ἄν πῃ δυνώμεθα κατιδεῖν εἴδη. ταχεῖαν ὡς ἐμοὶ σκέψιν
ἐπιτάττεις. καὶ μὴν ἔν γε ταῖς εἰρημέναις διακρίσεσι τὸ
μὲν χεῖρον ἀπὸ βελτίονος ἀποχωρίζειν ἦν, τὸ δ’ ὅμοιον ἀφ’
ὁμοίου. σχεδὸν οὕτω νῦν λεχθὲν φαίνεται. τῆς μὲν τοίνυν
ὄνομα οὐκ ἔχω λεγόμενον· τῆς δὲ καταλειπούσης μὲν τὸ
βέλτιον διακρίσεως, τὸ δὲ χεῖρον ἀποβαλλούσης ἔχω. λέγε τί.
πᾶσα ἡ τοιαύτη διάκρισις, ὡς ἐγὼ συννοῶ, λέγεται παρὰ
πάντων καθαρμός τις. λέγεται γὰρ οὖν. οὐκοῦν τό γε
καθαρτικὸν εἶδος αὖ διπλοῦν ὂν πᾶς ἂν ἴδοι; ναί, κατὰ
σχολήν γε ἴσως· οὐ μὴν ἔγωγε καθορῶ νῦν. καὶ μὴν τά γε
περὶ τὰ σώματα πολλὰ εἴδη καθάρσεων ἑνὶ περιλαβεῖν ὀνόματι
προσήκει. ποῖα καὶ τίνι; τά τε τῶν ζῴων, ὅσα ἐντὸς
σωμάτων ὑπὸ γυμναστικῆς ἰατρικῆς τε ὀρθῶς διακρινόμενα
καθαίρεται καὶ περὶ τἀκτός, εἰπεῖν μὲν φαῦλα, ὅσα
βαλανευτικὴ παρέχεται· καὶ τῶν ἀψύχων σωμάτων, ὧν γναφευτικὴ
καὶ σύμπασα κοσμητικὴ τὴν ἐπιμέλειαν παρεχομένη κατὰ σμικρὰ
πολλὰ καὶ γελοῖα δοκοῦντα ὀνόματα ἔσχεν. μάλα γε. παντάπασι
μὲν οὖν, ὦ Θεαίτητε. ἀλλὰ γὰρ τῇ τῶν λόγων μεθόδῳ
σπογγιστικῆς ἢ φαρμακοποσίας οὐδὲν ἧττον οὐδέ τι μᾶλλον
τυγχάνει μέλον εἰ τὸ μὲν σμικρά, τὸ δὲ μεγάλα ἡμᾶς ὠφελεῖ
καθαῖρον. τοῦ κτήσασθαι γὰρ ἕνεκα νοῦν πασῶν τεχνῶν τὸ
συγγενὲς καὶ τὸ μὴ συγγενὲς κατανοεῖν πειρωμένη τιμᾷ πρὸς
τοῦτο ἐξ ἴσου πάσας, καὶ θάτερα τῶν ἑτέρων κατὰ τὴν
ὁμοιότητα οὐδὲν ἡγεῖται γελοιότερα, σεμνότερον δέ τι τὸν
διὰ στρατηγικῆς ἢ φθειριστικῆς δηλοῦντα θηρευτικὴν οὐδὲν
νενόμικεν, ἀλλ’ ὡς τὸ πολὺ χαυνότερον. καὶ δὴ καὶ νῦν,
ὅπερ ἤρου, τί προσεροῦμεν ὄνομα συμπάσας δυνάμεις ὅσαι
σῶμα εἴτε ἔμψυχον εἴτε ἄψυχον εἰλήχασι καθαίρειν, οὐδὲν
αὐτῇ διοίσει ποῖόν τι λεχθὲν εὐπρεπέστατον εἶναι δόξει·
μόνον ἐχέτω χωρὶς τῶν τῆς ψυχῆς καθάρσεων πάντα συνδῆσαν
ὅσα ἄλλο τι καθαίρει. τὸν γὰρ περὶ τὴν διάνοιαν καθαρμὸν
ἀπὸ τῶν ἄλλων ἐπικεχείρηκεν ἀφορίσασθαι τὰ νῦν, εἴ γε
ὅπερ βούλεται μανθάνομεν. ἀλλὰ μεμάθηκα, καὶ συγχωρῶ δύο
μὲν εἴδη καθάρσεως, ἓν δὲ τὸ περὶ τὴν ψυχὴν εἶδος
εἶναι, τοῦ περὶ τὸ σῶμα χωρὶς ὄν. πάντων κάλλιστα. καί μοι
τὸ μετὰ τοῦτο ἐπάκουε πειρώμενος αὖ τὸ λεχθὲν διχῇ
τέμνειν. καθ’ ὁποῖ’ ἂν ὑφηγῇ πειράσομαί σοι συντέμνειν.
πονηρίαν ἕτερον ἀρετῆς ἐν ψυχῇ λέγομέν τι; πῶς γὰρ οὔ;
καὶ μὴν καθαρμός γ’ ἦν τὸ λείπειν μὲν θάτερον, ἐκβάλλειν
δὲ ὅσον ἂν ᾖ πού τι φλαῦρον. ἦν γὰρ οὖν. καὶ ψυχῆς
ἄρα, καθ’ ὅσον ἂν εὑρίσκωμεν κακίας ἀφαίρεσίν τινα,
καθαρμὸν αὐτὸν λέγοντες ἐν μέλει φθεγξόμεθα. καὶ μάλα γε.
δύο μὲν εἴδη κακίας περὶ ψυχὴν ῥητέον. ποῖα; τὸ μὲν οἷον
νόσον ἐν σώματι, τὸ δ’ οἷον αἶσχος ἐγγιγνόμενον. οὐκ
ἔμαθον. νόσον ἴσως καὶ στάσιν οὐ ταὐτὸν νενόμικας; οὐδ’
αὖ πρὸς τοῦτο ἔχω τί χρή με ἀποκρίνασθαι. πότερον ἄλλο τι
στάσιν ἡγούμενος ἢ τὴν τοῦ φύσει συγγενοῦς ἔκ τινος
διαφθορᾶς διαφοράν; οὐδέν. ἀλλ’ αἶσχος ἄλλο τι πλὴν τὸ τῆς
ἀμετρίας πανταχοῦ δυσειδὲς ἐνὸν γένος; οὐδαμῶς ἄλλο. τί
δέ; ἐν ψυχῇ δόξας ἐπιθυμίαις καὶ θυμὸν ἡδοναῖς καὶ λόγον
λύπαις καὶ πάντα ἀλλήλοις ταῦτα τῶν φλαύρως ἐχόντων οὐκ
ᾐσθήμεθα διαφερόμενα; καὶ σφόδρα γε. συγγενῆ γε μὴν ἐξ
ἀνάγκης σύμπαντα γέγονεν. πῶς γὰρ οὔ; στάσιν ἄρα καὶ
νόσον τῆς ψυχῆς πονηρίαν λέγοντες ὀρθῶς ἐροῦμεν. ὀρθότατα
μὲν οὖν. τί δ’; ὅσ’ <ἂν> κινήσεως μετασχόντα καὶ σκοπόν
τινα θέμενα πειρώμενα τούτου τυγχάνειν καθ’ ἑκάστην ὁρμὴν
παράφορα αὐτοῦ γίγνηται καὶ ἀποτυγχάνῃ, πότερον αὐτὰ
φήσομεν ὑπὸ συμμετρίας τῆς πρὸς ἄλληλα ἢ τοὐναντίον ὑπὸ
ἀμετρίας αὐτὰ πάσχειν; δῆλον ὡς ὑπὸ ἀμετρίας. ἀλλὰ μὴν
ψυχήν γε ἴσμεν ἄκουσαν πᾶσαν πᾶν ἀγνοοῦσαν. σφόδρα γε. τό
γε μὴν ἀγνοεῖν ἐστιν ἐπ’ ἀλήθειαν ὁρμωμένης ψυχῆς,
παραφόρου συνέσεως γιγνομένης, οὐδὲν ἄλλο πλὴν παραφροσύνη.
πάνυ μὲν οὖν. ψυχὴν ἄρα ἀνόητον αἰσχρὰν καὶ ἄμετρον
θετέον. ἔοικεν. ἔστι δὴ δύο ταῦτα, ὡς φαίνεται, κακῶν ἐν
αὐτῇ γένη, τὸ μὲν πονηρία καλούμενον ὑπὸ τῶν πολλῶν,
νόσος αὐτῆς σαφέστατα ὄν. ναί. τὸ δέ γε ἄγνοιαν μὲν
καλοῦσι, κακίαν δὲ αὐτὸ ἐν ψυχῇ μόνον γιγνόμενον οὐκ
ἐθέλουσιν ὁμολογεῖν. κομιδῇ συγχωρητέον, ὃ νυνδὴ λέξαντος
ἠμφεγνόησά σου, τὸ δύο εἶναι γένη κακίας ἐν ψυχῇ, καὶ
δειλίαν μὲν καὶ ἀκολασίαν καὶ ἀδικίαν σύμπαντα ἡγητέον
νόσον ἐν ἡμῖν, τὸ δὲ τῆς πολλῆς καὶ παντοδαπῆς ἀγνοίας
πάθος αἶσχος θετέον. οὐκοῦν ἔν γε σώματι περὶ δύο παθήματε
τούτω δύο τέχνα τινὲ ἐγενέσθην; τίνε τούτω; περὶ μὲν
αἶσχος γυμναστική, περὶ δὲ νόσον ἰατρική. φαίνεσθον. οὐκοῦν
καὶ περὶ μὲν ὕβριν καὶ ἀδικίαν καὶ δειλίαν ἡ κολαστικὴ
πέφυκε τεχνῶν μάλιστα δὴ πασῶν προσήκουσα Δίκῃ. τὸ γοῦν
εἰκός, ὡς εἰπεῖν κατὰ τὴν ἀνθρωπίνην δόξαν. τί δέ; περὶ
σύμπασαν ἄγνοιαν μῶν ἄλλην τινὰ ἢ διδασκαλικὴν ὀρθότερον
εἴποι τις ἄν; οὐδεμίαν. φέρε δή· διδασκαλικῆς δὲ ἆρα ἓν
μόνον γένος φατέον [εἶναι] ἢ πλείω, δύο δέ τινε αὐτῆς
εἶναι μεγίστω; σκόπει. σκοπῶ. καί μοι δοκοῦμεν τῇδε ἄν πῃ
τάχιστα εὑρεῖν. πῇ; τὴν ἄγνοιαν ἰδόντες εἴ πῃ κατὰ
μέσον αὑτῆς τομὴν ἔχει τινά. διπλῆ γὰρ αὕτη γιγνομένη
δῆλον ὅτι καὶ τὴν διδασκαλικὴν δύο ἀναγκάζει μόρια ἔχειν,
ἓν ἐφ’ ἑνὶ [γένει] τῶν αὑτῆς ἑκατέρῳ. τί οὖν;
καταφανές πῄ σοι τὸ νῦν ζητούμενον; ἀγνοίας γοῦν μέγα τί
μοι δοκῶ καὶ χαλεπὸν ἀφωρισμένον ὁρᾶν εἶδος, πᾶσι τοῖς
ἄλλοις αὐτῆς ἀντίσταθμον μέρεσιν. ποῖον δή; τὸ μὴ
κατειδότα τι δοκεῖν εἰδέναι· δῑ οὗ κινδυνεύει πάντα ὅσα
διανοίᾳ σφαλλόμεθα γίγνεσθαι πᾶσιν. ἀληθῆ. καὶ δὴ καὶ
τούτῳ γε οἶμαι μόνῳ τῆς ἀγνοίας ἀμαθίαν τοὔνομα
προσρηθῆναι. πάνυ γε. τί δὲ δὴ τῷ τῆς διδασκαλικῆς ἄρα
μέρει τῷ τοῦτο ἀπαλλάττοντι λεκτέον; οἶμαι μὲν [οὖν], ὦ
ξένε, τὸ μὲν ἄλλο δημιουργικὰς διδασκαλίας, τοῦτο δὲ ἐνθάδε
γε παιδείαν δῑ ἡμῶν κεκλῆσθαι. καὶ γὰρ σχεδόν, ὦ Θεαίτητε,
ἐν πᾶσιν Ἕλλησιν. ἀλλὰ γὰρ ἡμῖν ἔτι καὶ τοῦτο σκεπτέον,
ἆρ’ ἄτομον ἤδη ἐστὶ πᾶν ἤ τινα ἔχον διαίρεσιν ἀξίαν
ἐπωνυμίας. οὐκοῦν χρὴ σκοπεῖν. δοκεῖ τοίνυν μοι καὶ τοῦτο
ἔτι πῃ σχίζεσθαι. κατὰ τί; τῆς ἐν τοῖς λόγοις διδασκαλικῆς
ἡ μὲν τραχυτέρα τις ἔοικεν ὁδὸς εἶναι, τὸ δ’ ἕτερον
αὐτῆς μόριον λειότερον. τὸ ποῖον δὴ τούτων ἑκάτερον
λέγομεν; τὸ μὲν ἀρχαιοπρεπές τι πάτριον, ᾧ πρὸς τοὺς ὑεῖς
μάλιστ’ ἐχρῶντό τε καὶ ἔτι πολλοὶ χρῶνται τὰ νῦν, ὅταν
αὐτοῖς ἐξαμαρτάνωσί τι, τὰ μὲν χαλεπαίνοντες, τὰ δὲ
μαλθακωτέρως παραμυθούμενοι· τὸ δ’ οὖν σύμπαν αὐτὸ ὀρθότατα
εἴποι τις ἂν νουθετητικήν. ἔστιν οὕτως. τὸ δέ γε, εἴξασί
τινες αὖ λόγον ἑαυτοῖς δόντες ἡγήσασθαι πᾶσαν ἀκούσιον
ἀμαθίαν εἶναι, καὶ μαθεῖν οὐδέν ποτ’ ἂν ἐθέλειν τὸν
οἰόμενον εἶναι σοφὸν τούτων ὧν οἴοιτο πέρι δεινὸς εἶναι,
μετὰ δὲ πολλοῦ πόνου τὸ νουθετητικὸν εἶδος τῆς παιδείας
σμικρὸν ἀνύτειν. ὀρθῶς γε νομίζοντες. τῷ τοι ταύτης τῆς
δόξης ἐπὶ ἐκβολὴν ἄλλῳ τρόπῳ στέλλονται. τίνι δή;
διερωτῶσιν ὧν ἂν οἴηταί τίς τι πέρι λέγειν λέγων μηδέν·
εἶθ’ ἅτε πλανωμένων τὰς δόξας ῥᾳδίως ἐξετάζουσι, καὶ
συνάγοντες δὴ τοῖς λόγοις εἰς ταὐτὸν τιθέασι παρ’ ἀλλήλας,
τιθέντες δὲ ἐπιδεικνύουσιν αὐτὰς αὑταῖς ἅμα περὶ τῶν
αὐτῶν πρὸς τὰ αὐτὰ κατὰ ταὐτὰ ἐναντίας. οἱ δ’ ὁρῶντες
ἑαυτοῖς μὲν χαλεπαίνουσι, πρὸς δὲ τοὺς ἄλλους ἡμεροῦνται,
καὶ τούτῳ δὴ τῷ τρόπῳ τῶν περὶ αὑτοὺς μεγάλων καὶ
σκληρῶν δοξῶν ἀπαλλάττονται πασῶν [τε] ἀπαλλαγῶν ἀκούειν τε
ἡδίστην καὶ τῷ πάσχοντι βεβαιότατα γιγνομένην. νομίζοντες
γάρ, ὦ παῖ φίλε, οἱ καθαίροντες αὐτούς, ὥσπερ οἱ περὶ τὰ
σώματα ἰατροὶ νενομίκασι μὴ πρότερον ἂν τῆς προσφερομένης
τροφῆς ἀπολαύειν δύνασθαι σῶμα, πρὶν ἂν τὰ ἐμποδίζοντα
ἐντός τις ἐκβάλῃ, ταὐτὸν καὶ περὶ ψυχῆς διενοήθησαν
ἐκεῖνοι, μὴ πρότερον αὐτὴν ἕξειν τῶν προσφερομένων
μαθημάτων ὄνησιν, πρὶν ἂν ἐλέγχων τις τὸν ἐλεγχόμενον εἰς
αἰσχύνην καταστήσας, τὰς τοῖς μαθήμασιν ἐμποδίους δόξας
ἐξελών, καθαρὸν ἀποφήνῃ καὶ ταῦτα ἡγούμενον ἅπερ οἶδεν
εἰδέναι μόνα, πλείω δὲ μή. βελτίστη γοῦν καὶ σωφρονεστάτη
τῶν ἕξεων αὕτη. διὰ ταῦτα δὴ πάντα ἡμῖν, ὦ Θεαίτητε,
καὶ τὸν ἔλεγχον λεκτέον ὡς ἄρα μεγίστη καὶ κυριωτάτη τῶν
καθάρσεών ἐστι, καὶ τὸν ἀνέλεγκτον αὖ νομιστέον, ἂν καὶ
τυγχάνῃ βασιλεὺς ὁ μέγας ὤν, τὰ μέγιστα ἀκάθαρτον ὄντα,
ἀπαίδευτόν τε καὶ αἰσχρὸν γεγονέναι ταῦτα ἃ καθαρώτατον
καὶ κάλλιστον ἔπρεπε τὸν ὄντως ἐσόμενον εὐδαίμονα εἶναι.
παντάπασι μὲν οὖν. τί δέ; τοὺς ταύτῃ χρωμένους τῇ τέχνῃ
τίνας φήσομεν; ἐγὼ μὲν γὰρ φοβοῦμαι σοφιστὰς φάναι. τί δή;
μὴ μεῖζον αὐτοῖς προσάπτωμεν γέρας. ἀλλὰ μὴν προσέοικέ γε
τοιούτῳ τινὶ τὰ νῦν εἰρημένα. καὶ γὰρ κυνὶ λύκος,
ἀγριώτατον ἡμερωτάτῳ. τὸν δὲ ἀσφαλῆ δεῖ πάντων μάλιστα
περὶ τὰς ὁμοιότητας ἀεὶ ποιεῖσθαι τὴν φυλακήν·
ὀλισθηρότατον γὰρ τὸ γένος. ὅμως δὲ ἔστω· οὐ γὰρ περὶ
σμικρῶν ὅρων τὴν ἀμφισβήτησιν οἴομαι γενήσεσθαι τότε
ὁπόταν ἱκανῶς φυλάττωσιν. οὔκουν τό γε εἰκός. ἔστω δὴ
διακριτικῆς τέχνης καθαρτική, καθαρτικῆς δὲ τὸ περὶ ψυχὴν
μέρος ἀφωρίσθω, τούτου δὲ διδασκαλική, διδασκαλικῆς δὲ
παιδευτική· τῆς δὲ παιδευτικῆς ὁ περὶ τὴν μάταιον δοξοσοφίαν
γιγνόμενος ἔλεγχος ἐν τῷ νῦν λόγῳ παραφανέντι μηδὲν ἄλλ’
ἡμῖν εἶναι λεγέσθω πλὴν ἡ γένει γενναία σοφιστική. λεγέσθω
μέν· ἀπορῶ δὲ ἔγωγε ἤδη διὰ τὸ πολλὰ πεφάνθαι, τί χρή
ποτε ὡς ἀληθῆ λέγοντα καὶ διισχυριζόμενον εἰπεῖν ὄντως
εἶναι τὸν σοφιστήν. εἰκότως γε σὺ ἀπορῶν. ἀλλά τοι
κἀκεῖνον ἡγεῖσθαι χρὴ νῦν ἤδη σφόδρα ἀπορεῖν ὅπῃ ποτὲ
ἔτι διαδύσεται τὸν λόγον· ὀρθὴ γὰρ ἡ παροιμία, τὸ τὰς
ἁπάσας μὴ ῥᾴδιον εἶναι διαφεύγειν. νῦν οὖν καὶ μάλιστα
ἐπιθετέον αὐτῷ. καλῶς λέγεις. πρῶτον δὴ στάντες οἷον
ἐξαναπνεύσωμεν, καὶ πρὸς ἡμᾶς αὐτοὺς διαλογισώμεθα ἅμα
ἀναπαυόμενοι, φέρε, ὁπόσα ἡμῖν ὁ σοφιστὴς πέφανται. δοκῶ
μὲν γάρ, τὸ πρῶτον ηὑρέθη νέων καὶ πλουσίων ἔμμισθος
θηρευτής. ναί. τὸ δέ γε δεύτερον ἔμπορός τις περὶ τὰ τῆς
ψυχῆς μαθήματα. πάνυ γε. τρίτον δὲ ἆρα οὐ περὶ αὐτὰ ταῦτα
κάπηλος ἀνεφάνη; ναί, καὶ τέταρτόν γε αὐτοπώλης περὶ τὰ
μαθήματα ἡμῖν <ἦν>. ὀρθῶς ἐμνημόνευσας. πέμπτον δ’ ἐγὼ
πειράσομαι μνημονεύειν· τῆς γὰρ ἀγωνιστικῆς περὶ λόγους ἦν
τις ἀθλητής, τὴν ἐριστικὴν τέχνην ἀφωρισμένος. ἦν γὰρ
οὖν. τό γε μὴν ἕκτον ἀμφισβητήσιμον μέν, ὅμως δ’ ἔθεμεν
αὐτῷ συγχωρήσαντες δοξῶν ἐμποδίων μαθήμασιν περὶ ψυχὴν
καθαρτὴν αὐτὸν εἶναι. παντάπασι μὲν οὖν. ἆρ’ οὖν
ἐννοεῖς, ὅταν ἐπιστήμων τις πολλῶν φαίνηται, μιᾶς δὲ τέχνης
ὀνόματι προσαγορεύηται, τὸ φάντασμα τοῦτο ὡς οὐκ ἔσθ’
ὑγιές, ἀλλὰ δῆλον ὡς ὁ πάσχων αὐτὸ πρός τινα τέχνην οὐ
δύναται κατιδεῖν ἐκεῖνο αὐτῆς εἰς ὃ πάντα τὰ μαθήματα
ταῦτα βλέπει, διὸ καὶ πολλοῖς ὀνόμασιν ἀνθ’ ἑνὸς τὸν
ἔχοντα αὐτὰ προσαγορεύει; κινδυνεύει τοῦτο ταύτῃ πῃ μάλιστα
πεφυκέναι. μὴ τοίνυν ἡμεῖς γε αὐτὸ ἐν τῇ ζητήσει δῑ
ἀργίαν πάσχωμεν, ἀλλ’ ἀναλάβωμεν <ἓν> πρῶτον τῶν περὶ τὸν
σοφιστὴν εἰρημένων. ἓν γάρ τί μοι μάλιστα κατεφάνη αὐτὸν
μηνῦον. τὸ ποῖον; ἀντιλογικὸν αὐτὸν ἔφαμεν εἶναί που.
ναί. τί δ’; οὐ καὶ τῶν ἄλλων αὐτοῦ τούτου διδάσκαλον
γίγνεσθαι; τί μήν; σκοπῶμεν δή, περὶ τίνος ἄρα καί φασιν οἱ
τοιοῦτοι ποιεῖν ἀντιλογικούς. ἡ δὲ σκέψις ἡμῖν ἐξ ἀρχῆς
ἔστω τῇδέ πῃ. φέρε, περὶ τῶν θείων, ὅσ’ ἀφανῆ τοῖς
πολλοῖς, ἆρ’ ἱκανοὺς ποιοῦσι τοῦτο δρᾶν; λέγεται γοῦν δὴ
περὶ αὐτῶν ταῦτα. τί δ’ ὅσα φανερὰ γῆς τε καὶ οὐρανοῦ καὶ
τῶν περὶ τὰ τοιαῦτα; τί γάρ; ἀλλὰ μὴν ἔν γε ταῖς ἰδίαις
συνουσίαις, ὁπόταν γενέσεώς τε καὶ οὐσίας πέρι κατὰ πάντων
λέγηταί τι, σύνισμεν ὡς αὐτοί τε ἀντειπεῖν δεινοὶ τούς τε
ἄλλους ὅτι ποιοῦσιν ἅπερ αὐτοὶ δυνατούς; παντάπασί γε. τί
δ’ αὖ περὶ νόμων καὶ συμπάντων τῶν πολιτικῶν, ἆρ’ οὐχ
ὑπισχνοῦνται ποιεῖν ἀμφισβητητικούς; οὐδεὶς γὰρ ἂν αὐτοῖς
ὡς ἔπος εἰπεῖν διελέγετο μὴ τοῦτο ὑπισχνουμένοις. τά γε
μὴν περὶ πασῶν τε καὶ κατὰ μίαν ἑκάστην τέχνην, ἃ δεῖ
πρὸς ἕκαστον αὐτὸν τὸν δημιουργὸν ἀντειπεῖν, δεδημοσιωμένα
που καταβέβληται γεγραμμένα τῷ βουλομένῳ μαθεῖν. τὰ
Πρωταγόρειά μοι φαίνῃ περί τε πάλης καὶ τῶν ἄλλων τεχνῶν
εἰρηκέναι. καὶ πολλῶν γε, ὦ μακάριε, ἑτέρων. ἀτὰρ δὴ τὸ
τῆς ἀντιλογικῆς τέχνης ἆρ’ οὐκ ἐν κεφαλαίῳ περὶ πάντων
πρὸς ἀμφισβήτησιν ἱκανή τις δύναμις ἔοικ’ εἶναι; φαίνεται
γοῦν δὴ σχεδὸν οὐδὲν ὑπολιπεῖν. σὺ δὴ πρὸς θεῶν, ὦ παῖ,
δυνατὸν ἡγῇ τοῦτο; τάχα γὰρ ἂν ὑμεῖς μὲν ὀξύτερον οἱ
νέοι πρὸς αὐτὸ βλέποιτε, ἡμεῖς δὲ ἀμβλύτερον. τὸ ποῖον,
καὶ πρὸς τί μάλιστα λέγεις; οὐ γάρ που κατανοῶ τὸ νῦν
ἐρωτώμενον. εἰ πάντα ἐπίστασθαί τινα ἀνθρώπων ἐστὶ
δυνατόν. μακάριον μεντἂν ἡμῶν, ὦ ξένε, ἦν τὸ γένος. πῶς
οὖν ἄν ποτέ τις πρός γε τὸν ἐπιστάμενον αὐτὸς ἀνεπιστήμων
ὢν δύναιτ’ ἂν ὑγιές τι λέγων ἀντειπεῖν; οὐδαμῶς. τί ποτ’
οὖν ἂν εἴη τὸ τῆς σοφιστικῆς δυνάμεως θαῦμα; τοῦ δὴ
πέρι; καθ’ ὅντινα τρόπον ποτὲ δυνατοὶ τοῖς νέοις δόξαν
παρασκευάζειν ὡς εἰσὶ πάντα πάντων αὐτοὶ σοφώτατοι. δῆλον
γὰρ ὡς εἰ μήτε ἀντέλεγον ὀρθῶς μήτε ἐκείνοις ἐφαίνοντο,
φαινόμενοί τε εἰ μηδὲν αὖ μᾶλλον ἐδόκουν διὰ τὴν
ἀμφισβήτησιν εἶναι φρόνιμοι, τὸ σὸν δὴ τοῦτο, σχολῇ ποτ’
ἂν αὐτοῖς τις χρήματα διδοὺς ἤθελεν ἂν τούτων αὐτῶν
μαθητὴς γίγνεσθαι. σχολῇ μεντἄν. νῦν δέ γ’ ἐθέλουσιν; καὶ
μάλα. δοκοῦσι γὰρ οἶμαι πρὸς ταῦτα ἐπιστημόνως ἔχειν
αὐτοὶ πρὸς ἅπερ ἀντιλέγουσιν. πῶς γὰρ οὔ; δρῶσι δέ γε
τοῦτο πρὸς ἅπαντα, φαμέν; ναί. πάντα ἄρα σοφοὶ τοῖς
μαθηταῖς φαίνονται. τί μήν; οὐκ ὄντες γε· ἀδύνατον γὰρ
τοῦτό γε ἐφάνη. πῶς γὰρ οὐκ ἀδύνατον; δοξαστικὴν ἄρα τινὰ
περὶ πάντων ἐπιστήμην ὁ σοφιστὴς ἡμῖν ἀλλ’ οὐκ ἀλήθειαν
ἔχων ἀναπέφανται. παντάπασι μὲν οὖν, καὶ κινδυνεύει γε τὸ
νῦν εἰρημένον ὀρθότατα περὶ αὐτῶν εἰρῆσθαι. λάβωμεν τοίνυν
σαφέστερόν τι παράδειγμα περὶ τούτων. τὸ ποῖον δή; τόδε. καί
μοι πειρῶ προσέχων τὸν νοῦν εὖ μάλα ἀποκρίνασθαι. τὸ ποῖον;
εἴ τις φαίη μὴ λέγειν μηδ’ ἀντιλέγειν, ἀλλὰ ποιεῖν καὶ
δρᾶν μιᾷ τέχνῃ συνάπαντα ἐπίστασθαι πράγματα— πῶς πάντα
εἶπες; τὴν ἀρχὴν τοῦ ῥηθέντος σύ γ’ ἡμῖν εὐθὺς ἀγνοεῖς·
τὰ γὰρ σύμπαντα, ὡς ἔοικας, οὐ μανθάνεις. οὐ γὰρ οὖν.
λέγω τοίνυν σὲ καὶ ἐμὲ τῶν πάντων καὶ πρὸς ἡμῖν τἆλλα
ζῷα καὶ δένδρα. πῶς λέγεις; εἴ τις ἐμὲ καὶ σὲ καὶ τἆλλα
φυτὰ πάντα ποιήσειν φαίη— τίνα δὴ λέγων τὴν ποίησιν; οὐ γὰρ
δὴ γεωργόν γε ἐρεῖς τινα· καὶ γὰρ ζῴων αὐτὸν εἶπες
ποιητήν. φημί, καὶ πρός γε θαλάττης καὶ γῆς καὶ οὐρανοῦ καὶ
θεῶν καὶ τῶν ἄλλων συμπάντων· καὶ τοίνυν καὶ ταχὺ ποιήσας
αὐτῶν ἕκαστα πάνυ σμικροῦ νομίσματος ἀποδίδοται. παιδιὰν
λέγεις τινά. τί δέ; τὴν τοῦ λέγοντος ὅτι πάντα οἶδε καὶ
ταῦτα ἕτερον ἂν διδάξειεν ὀλίγου καὶ ἐν ὀλίγῳ χρόνῳ,
μῶν οὐ παιδιὰν νομιστέον; πάντως που. παιδιᾶς δὲ ἔχεις ἤ τι
τεχνικώτερον ἢ καὶ χαριέστερον εἶδος ἢ τὸ μιμητικόν;
οὐδαμῶς· πάμπολυ γὰρ εἴρηκας εἶδος εἰς ἓν πάντα συλλαβὼν
καὶ σχεδὸν ποικιλώτατον. οὐκοῦν τόν γ’ ὑπισχνούμενον δυνατὸν
εἶναι μιᾷ τέχνῃ πάντα ποιεῖν γιγνώσκομέν που τοῦτο, ὅτι
μιμήματα καὶ ὁμώνυμα τῶν ὄντων ἀπεργαζόμενος τῇ γραφικῇ
τέχνῃ δυνατὸς ἔσται τοὺς ἀνοήτους τῶν νέων παίδων,
πόρρωθεν τὰ γεγραμμένα ἐπιδεικνύς, λανθάνειν ὡς ὅτιπερ ἂν
βουληθῇ δρᾶν, τοῦτο ἱκανώτατος ὢν ἀποτελεῖν ἔργῳ. πῶς
γὰρ οὔ; τί δὲ δή; περὶ τοὺς λόγους ἆρ’ οὐ προσδοκῶμεν
εἶναί τινα ἄλλην τέχνην, ᾗ αὖ δυνατὸν <ὂν> [αὖ]
τυγχάνει τοὺς νέους καὶ ἔτι πόρρω τῶν πραγμάτων τῆς
ἀληθείας ἀφεστῶτας διὰ τῶν ὤτων τοῖς λόγοις γοητεύειν,
δεικνύντας εἴδωλα λεγόμενα περὶ πάντων, ὥστε ποιεῖν ἀληθῆ
δοκεῖν λέγεσθαι καὶ τὸν λέγοντα δὴ σοφώτατον πάντων ἅπαντ’
εἶναι; τί γὰρ οὐκ ἂν εἴη ἄλλη τις τοιαύτη τέχνη; τοὺς
πολλοὺς οὖν, ὦ Θεαίτητε, τῶν τότε ἀκουόντων ἆρ’ οὐκ
ἀνάγκη χρόνου τε ἐπελθόντος αὐτοῖς ἱκανοῦ καὶ προϊούσης
ἡλικίας τοῖς τε οὖσι προσπίπτοντας ἐγγύθεν καὶ διὰ
παθημάτων ἀναγκαζομένους ἐναργῶς ἐφάπτεσθαι τῶν ὄντων,
μεταβάλλειν τὰς τότε γενομένας δόξας, ὥστε σμικρὰ μὲν
φαίνεσθαι τὰ μεγάλα, χαλεπὰ δὲ τὰ ῥᾴδια, καὶ πάντα πάντῃ
ἀνατετράφθαι τὰ ἐν τοῖς λόγοις φαντάσματα ὑπὸ τῶν ἐν ταῖς
πράξεσιν ἔργων παραγενομένων; ὡς γοῦν ἐμοὶ τηλικῷδε ὄντι
κρῖναι. οἶμαι δὲ καὶ ἐμὲ τῶν ἔτι πόρρωθεν ἀφεστηκότων
εἶναι. τοιγαροῦν ἡμεῖς σε οἵδε πάντες πειρασόμεθα καὶ νῦν
πειρώμεθα ὡς ἐγγύτατα ἄνευ τῶν παθημάτων προσάγειν. περὶ δ’
οὖν τοῦ σοφιστοῦ τόδε μοι λέγε· πότερον ἤδη τοῦτο σαφές,
ὅτι τῶν γοήτων ἐστί τις, μιμητὴς ὢν τῶν ὄντων, ἢ
διστάζομεν ἔτι μὴ περὶ ὅσωνπερ ἀντιλέγειν δοκεῖ δυνατὸς
εἶναι, περὶ τοσούτων καὶ τὰς ἐπιστήμας ἀληθῶς ἔχων
τυγχάνει; καὶ πῶς ἄν, ὦ ξένε; ἀλλὰ σχεδὸν ἤδη σαφὲς ἐκ
τῶν εἰρημένων, ὅτι τῶν τῆς παιδιᾶς μετεχόντων ἐστί τις
†μερῶν† εἷς. γόητα μὲν δὴ καὶ μιμητὴν ἄρα θετέον αὐτόν
τινα. πῶς γὰρ οὐ θετέον; ἄγε δή, νῦν ἡμέτερον ἔργον ἤδη
τὸν θῆρα μηκέτ’ ἀνεῖναι· σχεδὸν γὰρ αὐτὸν περιειλήφαμεν ἐν
ἀμφιβληστρικῷ τινι τῶν ἐν τοῖς λόγοις περὶ τὰ τοιαῦτα
ὀργάνων, ὥστε οὐκέτ’ ἐκφεύξεται τόδε γε. τὸ ποῖον; τὸ μὴ
οὐ τοῦ γένους εἶναι τοῦ τῶν θαυματοποιῶν τις εἷς. κἀμοὶ
τοῦτό γε οὕτω περὶ αὐτοῦ συνδοκεῖ. δέδοκται τοίνυν ὅτι
τάχιστα διαιρεῖν τὴν εἰδωλοποιικὴν τέχνην, καὶ καταβάντας εἰς
αὐτήν, ἐὰν μὲν ἡμᾶς εὐθὺς ὁ σοφιστὴς ὑπομείνῃ,
συλλαβεῖν αὐτὸν κατὰ τὰ ἐπεσταλμένα ὑπὸ τοῦ βασιλικοῦ
λόγου, κἀκείνῳ παραδόντας ἀποφῆναι τὴν ἄγραν· ἐὰν δ’ ἄρα
κατὰ μέρη τῆς μιμητικῆς δύηταί πῃ, συνακολουθεῖν αὐτῷ
διαιροῦντας ἀεὶ τὴν ὑποδεχομένην αὐτὸν μοῖραν, ἕωσπερ ἂν
ληφθῇ. πάντως οὔτε οὗτος οὔτε ἄλλο γένος οὐδὲν μή ποτε
ἐκφυγὸν ἐπεύξηται τὴν τῶν οὕτω δυναμένων μετιέναι καθ’
ἕκαστά τε καὶ ἐπὶ πάντα μέθοδον. λέγεις εὖ, καὶ ταῦτα
ταύτῃ ποιητέον. κατὰ δὴ τὸν παρεληλυθότα τρόπον τῆς
διαιρέσεως ἔγωγέ μοι καὶ νῦν φαίνομαι δύο καθορᾶν εἴδη τῆς
μιμητικῆς· τὴν δὲ ζητουμένην ἰδέαν, ἐν ὁποτέρῳ ποθ’ ἡμῖν
οὖσα τυγχάνει, καταμαθεῖν οὐδέπω μοι δοκῶ νῦν δυνατὸς
εἶναι. σὺ δ’ ἀλλ’ εἰπὲ πρῶτον καὶ δίελε ἡμῖν τίνε τὼ δύο
λέγεις. μίαν μὲν τὴν εἰκαστικὴν ὁρῶν ἐν αὐτῇ τέχνην.
ἔστι δ’ αὕτη μάλιστα ὁπόταν κατὰ τὰς τοῦ παραδείγματος
συμμετρίας τις ἐν μήκει καὶ πλάτει καὶ βάθει, καὶ πρὸς
τούτοις ἔτι χρώματα ἀποδιδοὺς τὰ προσήκοντα ἑκάστοις, τὴν
τοῦ μιμήματος γένεσιν ἀπεργάζηται. τί δ’; οὐ πάντες οἱ
μιμούμενοί τι τοῦτ’ ἐπιχειροῦσι δρᾶν; οὔκουν ὅσοι γε τῶν
μεγάλων πού τι πλάττουσιν ἔργων ἢ γράφουσιν. εἰ γὰρ
ἀποδιδοῖεν τὴν τῶν καλῶν ἀληθινὴν συμμετρίαν, οἶσθ’ ὅτι
σμικρότερα μὲν τοῦ δέοντος τὰ ἄνω, μείζω δὲ τὰ κάτω
φαίνοιτ’ ἂν διὰ τὸ τὰ μὲν πόρρωθεν, τὰ δ’ ἐγγύθεν ὑφ’
ἡμῶν ὁρᾶσθαι. πάνυ μὲν οὖν. ἆρ’ οὖν οὐ χαίρειν τὸ
ἀληθὲς ἐάσαντες οἱ δημιουργοὶ νῦν οὐ τὰς οὔσας συμμετρίας
ἀλλὰ τὰς δοξούσας εἶναι καλὰς τοῖς εἰδώλοις
ἐναπεργάζονται; παντάπασί γε. τὸ μὲν ἄρα ἕτερον οὐ
δίκαιον, εἰκός γε ὄν, εἰκόνα καλεῖν; ναί. καὶ τῆς γε
μιμητικῆς τὸ ἐπὶ τούτῳ μέρος κλητέον ὅπερ εἴπομεν ἐν τῷ
πρόσθεν, εἰκαστικήν; κλητέον. τί δέ; τὸ φαινόμενον μὲν διὰ
τὴν οὐκ ἐκ καλοῦ θέαν ἐοικέναι τῷ καλῷ, δύναμιν δὲ εἴ
τις λάβοι τὰ τηλικαῦτα ἱκανῶς ὁρᾶν, μηδ’ εἰκὸς ᾧ φησιν
ἐοικέναι, τί καλοῦμεν; ἆρ’ οὐκ, ἐπείπερ φαίνεται μέν,
ἔοικε δὲ οὔ, φάντασμα; τί μήν; οὐκοῦν πάμπολυ καὶ κατὰ
τὴν ζωγραφίαν τοῦτο τὸ μέρος ἐστὶ καὶ κατὰ σύμπασαν
μιμητικήν; πῶς δ’ οὔ; τὴν δὴ φάντασμα ἀλλ’ οὐκ εἰκόνα
ἀπεργαζομένην τέχνην ἆρ’ οὐ φανταστικὴν ὀρθότατ’ ἂν
προσαγορεύοιμεν; πολύ γε. τούτω τοίνυν τὼ δύο ἔλεγον εἴδη
τῆς εἰδωλοποιικῆς, εἰκαστικὴν καὶ φανταστικήν. ὀρθῶς. ὃ δέ
γε καὶ τότ’ ἠμφεγνόουν, <ἐν> ποτέρᾳ τὸν σοφιστὴν θετέον,
οὐδὲ νῦν πω δύναμαι θεάσασθαι σαφῶς, ἀλλ’ ὄντως θαυμαστὸς
ἁνὴρ καὶ κατιδεῖν παγχάλεπος, ἐπεὶ καὶ νῦν μάλα εὖ καὶ
κομψῶς εἰς ἄπορον εἶδος διερευνήσασθαι καταπέφευγεν. ἔοικεν.
ἆρ’ οὖν αὐτὸ γιγνώσκων σύμφης, ἤ σε οἷον ῥύμη τις ὑπὸ
τοῦ λόγου συνειθισμένον συνεπεσπάσατο πρὸς τὸ ταχὺ συμφῆσαι;
πῶς καὶ πρὸς τί τοῦτο εἴρηκας; ὄντως, ὦ μακάριε, ἐσμὲν
ἐν παντάπασι χαλεπῇ σκέψει. τὸ γὰρ φαίνεσθαι τοῦτο καὶ τὸ
δοκεῖν, εἶναι δὲ μή, καὶ τὸ λέγειν μὲν ἄττα, ἀληθῆ δὲ
μή, πάντα ταῦτά ἐστι μεστὰ ἀπορίας ἀεὶ ἐν τῷ πρόσθεν
χρόνῳ καὶ νῦν. ὅπως γὰρ εἰπόντα χρὴ ψευδῆ λέγειν ἢ
δοξάζειν ὄντως εἶναι, καὶ τοῦτο φθεγξάμενον ἐναντιολογίᾳ
μὴ συνέχεσθαι, παντάπασιν, ὦ Θεαίτητε, χαλεπόν. τί δή;
τετόλμηκεν ὁ λόγος οὗτος ὑποθέσθαι τὸ μὴ ὂν εἶναι·
ψεῦδος γὰρ οὐκ ἂν ἄλλως ἐγίγνετο ὄν. Παρμενίδης δὲ ὁ
μέγας, ὦ παῖ, παισὶν ἡμῖν οὖσιν ἀρχόμενός τε καὶ διὰ
τέλους τοῦτο ἀπεμαρτύρατο, πεζῇ τε ὧδε ἑκάστοτε λέγων καὶ
μετὰ μέτρων— οὐ γὰρ μήποτε τοῦτο δαμῇ, φησίν, εἶναι μὴ
ἐόντα· ἀλλὰ σὺ τῆσδ’ ἀφ’ ὁδοῦ διζήμενος εἶργε νόημα. παρ’
ἐκείνου τε οὖν μαρτυρεῖται, καὶ μάλιστά γε δὴ πάντων ὁ
λόγος αὐτὸς ἂν δηλώσειε μέτρια βασανισθείς. τοῦτο οὖν
αὐτὸ πρῶτον θεασώμεθα, εἰ μή τί σοι διαφέρει. τὸ μὲν ἐμὸν
ὅπῃ βούλει τίθεσο, τὸν δὲ λόγον ᾗ βέλτιστα διέξεισι
σκοπῶν αὐτός τε ἴθι κἀμὲ κατὰ ταύτην τὴν ὁδὸν ἄγε.
ἀλλὰ χρὴ δρᾶν ταῦτα. καί μοι λέγε· τὸ μηδαμῶς ὂν τολμῶμέν
που φθέγγεσθαι; πῶς γὰρ οὔ; μὴ τοίνυν ἔριδος ἕνεκα μηδὲ
παιδιᾶς, ἀλλ’ εἰ σπουδῇ δέοι συννοήσαντά τινα ἀποκρίνασθαι
τῶν ἀκροατῶν ποῖ χρὴ τοὔνομ’ ἐπιφέρειν τοῦτο, τὸ μὴ ὄν,
τί δοκοῦμεν ἂν εἰς τί καὶ ἐπὶ ποῖον αὐτόν τε
καταχρήσασθαι καὶ τῷ πυνθανομένῳ δεικνύναι; χαλεπὸν ἤρου
καὶ σχεδὸν εἰπεῖν οἵῳ γε ἐμοὶ παντάπασιν ἄπορον. ἀλλ’
οὖν τοῦτό γε δῆλον, ὅτι τῶν ὄντων ἐπί <τι> τὸ μὴ ὂν
οὐκ οἰστέον. πῶς γὰρ ἄν; οὐκοῦν ἐπείπερ οὐκ ἐπὶ τὸ
ὄν, οὐδ’ ἐπὶ τὸ τὶ φέρων ὀρθῶς ἄν τις φέροι. πῶς δή;
καὶ τοῦτο ἡμῖν που φανερόν, ὡς καὶ τὸ “τὶ” τοῦτο [ῥῆμα]
ἐπ’ ὄντι λέγομεν ἑκάστοτε· μόνον γὰρ αὐτὸ λέγειν, ὥσπερ
γυμνὸν καὶ ἀπηρημωμένον ἀπὸ τῶν ὄντων ἁπάντων, ἀδύνατον·
ἦ γάρ; ἀδύνατον. ἆρα τῇδε σκοπῶν σύμφης, ὡς ἀνάγκη τόν
τι λέγοντα ἕν γέ τι λέγειν; οὕτως. ἑνὸς γὰρ δὴ τό γε “τὶ”
φήσεις σημεῖον εἶναι, τὸ δὲ “τινὲ” δυοῖν, τὸ δὲ “τινὲς”
πολλῶν. πῶς γὰρ οὔ; τὸν δὲ δὴ μὴ τὶ λέγοντα
ἀναγκαιότατον, ὡς ἔοικε, παντάπασι μηδὲν λέγειν.
ἀναγκαιότατον μὲν οὖν. ἆρ’ οὖν οὐδὲ τοῦτο συγχωρητέον,
τὸ τὸν τοιοῦτον λέγειν μέν [τι], λέγειν μέντοι μηδέν, ἀλλ’
οὐδὲ λέγειν φατέον, ὅς γ’ ἂν ἐπιχειρῇ μὴ ὂν φθέγγεσθαι;
τέλος γοῦν ἂν ἀπορίας ὁ λόγος ἔχοι. μήπω μέγ’ εἴπῃς·
ἔτι γάρ, ὦ μακάριε, ἔστι, καὶ ταῦτά γε τῶν ἀποριῶν ἡ
μεγίστη καὶ πρώτη. περὶ γὰρ αὐτὴν αὐτοῦ τὴν ἀρχὴν οὖσα
τυγχάνει. πῶς φῄς; λέγε καὶ μηδὲν ἀποκνήσῃς. τῷ μὲν
ὄντι που προσγένοιτ’ ἄν τι τῶν ὄντων ἕτερον. πῶς γὰρ οὔ;
μὴ ὄντι δέ τι τῶν ὄντων ἆρά ποτε προσγίγνεσθαι φήσομεν
δυνατὸν εἶναι; καὶ πῶς; ἀριθμὸν δὴ τὸν σύμπαντα τῶν ὄντων
τίθεμεν. εἴπερ γε καὶ ἄλλο τι θετέον ὡς ὄν. μὴ τοίνυν μηδ’
ἐπιχειρῶμεν ἀριθμοῦ μήτε πλῆθος μήτε ἓν πρὸς τὸ μὴ ὂν
προσφέρειν. οὔκουν ἂν ὀρθῶς γε, ὡς ἔοικεν, ἐπιχειροῖμεν,
ὥς φησιν ὁ λόγος. πῶς οὖν ἂν ἢ διὰ τοῦ στόματος
φθέγξαιτο ἄν τις ἢ καὶ τῇ διανοίᾳ τὸ παράπαν λάβοι τὰ
μὴ ὄντα ἢ τὸ μὴ ὂν χωρὶς ἀριθμοῦ; λέγε πῇ; μὴ ὄντα
μὲν ἐπειδὰν λέγωμεν, ἆρα οὐ πλῆθος ἐπιχειροῦμεν ἀριθμοῦ
προστιθέναι; τί μήν; μὴ ὂν δέ, ἆρα οὐ τὸ ἓν αὖ;
σαφέστατά γε. καὶ μὴν οὔτε δίκαιόν γε οὔτε ὀρθόν φαμεν
ὂν ἐπιχειρεῖν μὴ ὄντι προσαρμόττειν. λέγεις ἀληθέστατα.
συννοεῖς οὖν ὡς οὔτε φθέγξασθαι δυνατὸν ὀρθῶς οὔτ’
εἰπεῖν οὔτε διανοηθῆναι τὸ μὴ ὂν αὐτὸ καθ’ αὑτό, ἀλλ’
ἔστιν ἀδιανόητόν τε καὶ ἄρρητον καὶ ἄφθεγκτον καὶ
ἄλογον; παντάπασι μὲν οὖν. ἆρ’ οὖν ἐψευσάμην ἄρτι λέγων
τὴν μεγίστην ἀπορίαν ἐρεῖν αὐτοῦ πέρι, τὸ δὲ ἔτι μείζω
τινὰ λέγειν ἄλλην ἔχομεν; τίνα δή; ὦ θαυμάσιε, οὐκ
ἐννοεῖς αὐτοῖς τοῖς λεχθεῖσιν ὅτι καὶ τὸν ἐλέγχοντα εἰς
ἀπορίαν καθίστησι τὸ μὴ ὂν οὕτως, ὥστε, ὁπόταν αὐτὸ
ἐπιχειρῇ τις ἐλέγχειν, ἐναντία αὐτὸν αὑτῷ περὶ ἐκεῖνο
ἀναγκάζεσθαι λέγειν; πῶς φῄς; εἰπὲ ἔτι σαφέστερον. οὐδὲν
δεῖ τὸ σαφέστερον ἐν ἐμοὶ σκοπεῖν. ἐγὼ μὲν γὰρ ὑποθέμενος
οὔτε ἑνὸς οὔτε τῶν πολλῶν τὸ μὴ ὂν δεῖν μετέχειν, ἄρτι
τε καὶ νῦν οὕτως ἓν αὐτὸ εἴρηκα· τὸ μὴ ὂν γὰρ φημί.
συνίης τοι. ναί. καὶ μὴν αὖ καὶ σμικρὸν ἔμπροσθεν
ἄφθεγκτόν τε αὐτὸ καὶ ἄρρητον καὶ ἄλογον ἔφην εἶναι.
συνέπῃ; συνέπομαι. πῶς γὰρ οὔ; οὐκοῦν τό γε εἶναι
προσάπτειν πειρώμενος ἐναντία τοῖς πρόσθεν ἔλεγον; φαίνῃ.
τί δέ; τοῦτο προσάπτων οὐχ ὡς ἑνὶ διελεγόμην; ναί. καὶ μὴν
ἄλογόν γε λέγων καὶ ἄρρητον καὶ ἄφθεγκτον ὥς γε πρὸς ἓν
τὸν λόγον ἐποιούμην. πῶς δ’ οὔ; φαμὲν δέ γε δεῖν, εἴπερ
ὀρθῶς τις λέξει, μήτε ὡς ἓν μήτε ὡς πολλὰ διορίζειν αὐτό,
μηδὲ τὸ παράπαν αὐτὸ καλεῖν· ἑνὸς γὰρ εἴδει καὶ κατὰ
ταύτην ἂν τὴν πρόσρησιν προσαγορεύοιτο. παντάπασί γε. τὸν
μὲν τοίνυν ἐμέ γε τί τις ἂν λέγοι; καὶ γὰρ πάλαι καὶ τὰ
νῦν ἡττημένον ἂν εὕροι περὶ τὸν τοῦ μὴ ὄντος ἔλεγχον.
ὥστε ἐν ἔμοιγε λέγοντι, καθάπερ εἶπον, μὴ σκοπῶμεν τὴν
ὀρθολογίαν περὶ τὸ μὴ ὄν, ἀλλ’ εἶα δὴ νῦν ἐν σοὶ
σκεψώμεθα. πῶς φῄς; ἴθι ἡμῖν εὖ καὶ γενναίως, ἅτε νέος
ὤν, ὅτι μάλιστα δύνασαι συντείνας πειράθητι, μήτε οὐσίαν
μήτε τὸ ἓν μήτε πλῆθος ἀριθμοῦ προστιθεὶς τῷ μὴ ὄντι,
κατὰ τὸ ὀρθὸν φθέγξασθαί τι περὶ αὐτοῦ. πολλὴ μεντἄν με
καὶ ἄτοπος ἔχοι προθυμία τῆς ἐπιχειρήσεως, εἰ σὲ τοιαῦθ’
ὁρῶν πάσχοντα αὐτὸς ἐπιχειροίην. ἀλλ’ εἰ δοκεῖ, σὲ μὲν
καὶ ἐμὲ χαίρειν ἐῶμεν· ἕως δ’ ἄν τινι δυναμένῳ δρᾶν
τοῦτο ἐντυγχάνωμεν, μέχρι τούτου λέγωμεν ὡς παντὸς μᾶλλον
πανούργως εἰς ἄπορον ὁ σοφιστὴς τόπον καταδέδυκεν. καὶ μάλα
δὴ φαίνεται. τοιγαροῦν εἴ τινα φήσομεν αὐτὸν ἔχειν
φανταστικὴν τέχνην, ῥᾳδίως ἐκ ταύτης τῆς χρείας τῶν λόγων
ἀντιλαμβανόμενος ἡμῶν εἰς τοὐναντίον ἀποστρέψει τοὺς
λόγους, ὅταν εἰδωλοποιὸν αὐτὸν καλῶμεν, ἀνερωτῶν τί ποτε
τὸ παράπαν εἴδωλον λέγομεν. σκοπεῖν οὖν, ὦ Θεαίτητε, χρὴ
τί τις τῷ νεανίᾳ πρὸς τὸ ἐρωτώμενον ἀποκρινεῖται. δῆλον
ὅτι φήσομεν τά τε ἐν τοῖς ὕδασι καὶ κατόπτροις εἴδωλα,
ἔτι καὶ τὰ γεγραμμένα καὶ τὰ τετυπωμένα καὶ τἆλλα ὅσα που
τοιαῦτ’ ἔσθ’ ἕτερα. φανερός, ὦ Θεαίτητε, εἶ σοφιστὴν οὐχ
ἑωρακώς. τί δή; δόξει σοι μύειν ἢ παντάπασιν οὐκ ἔχειν
ὄμματα. πῶς; τὴν ἀπόκρισιν ὅταν οὕτως αὐτῷ διδῷς ἐὰν
ἐν κατόπτροις ἢ πλάσμασι λέγῃς τι, καταγελάσεταί σου τῶν
λόγων, ὅταν ὡς βλέποντι λέγῃς αὐτῷ, προσποιούμενος οὔτε
κάτοπτρα οὔτε ὕδατα γιγνώσκειν οὔτε τὸ παράπαν ὄψιν, τὸ
δ’ ἐκ τῶν λόγων ἐρωτήσει σε μόνον. ποῖον; τὸ διὰ πάντων
τούτων ἃ πολλὰ εἰπὼν ἠξίωσας ἑνὶ προσειπεῖν ὀνόματι
φθεγξάμενος εἴδωλον ἐπὶ πᾶσιν ὡς ἓν ὄν. λέγε οὖν καὶ
ἀμύνου μηδὲν ὑποχωρῶν τὸν ἄνδρα. τί δῆτα, ὦ ξένε,
εἴδωλον ἂν φαῖμεν εἶναι πλήν γε τὸ πρὸς τἀληθινὸν
ἀφωμοιωμένον ἕτερον τοιοῦτον; ἕτερον δὲ λέγεις τοιοῦτον
ἀληθινόν, ἢ ἐπὶ τίνι τὸ τοιοῦτον εἶπες; οὐδαμῶς
ἀληθινόν γε, ἀλλ’ ἐοικὸς μέν. ἆρα τὸ ἀληθινὸν ὄντως ὂν
λέγων; οὕτως. τί δέ; τὸ μὴ ἀληθινὸν ἆρ’ ἐναντίον
ἀληθοῦς; τί μήν; οὐκ ὄντως [οὐκ] ὂν ἄρα λέγεις τὸ
ἐοικός, εἴπερ αὐτό γε μὴ ἀληθινὸν ἐρεῖς. ἀλλ’ ἔστι γε
μήν πως. οὔκουν ἀληθῶς γε, φῄς. οὐ γὰρ οὖν· πλήν γ’
εἰκὼν ὄντως. οὐκ ὂν ἄρα [οὐκ] ὄντως ἐστὶν ὄντως ἣν
λέγομεν εἰκόνα; κινδυνεύει τοιαύτην τινὰ πεπλέχθαι συμπλοκὴν
τὸ μὴ ὂν τῷ ὄντι, καὶ μάλα ἄτοπον. πῶς γὰρ οὐκ
ἄτοπον; ὁρᾷς γοῦν ὅτι καὶ νῦν διὰ τῆς ἐπαλλάξεως ταύτης
ὁ πολυκέφαλος σοφιστὴς ἠνάγκακεν ἡμᾶς τὸ μὴ ὂν οὐχ
ἑκόντας ὁμολογεῖν εἶναί πως. ὁρῶ καὶ μάλα. τί δὲ δή;
τὴν τέχνην αὐτοῦ τίνα ἀφορίσαντες ἡμῖν αὐτοῖς συμφωνεῖν
οἷοί τε ἐσόμεθα; πῇ καὶ τὸ ποῖόν τι φοβούμενος οὕτω
λέγεις; ὅταν περὶ τὸ φάντασμα αὐτὸν ἀπατᾶν φῶμεν καὶ τὴν
τέχνην εἶναί τινα ἀπατητικὴν αὐτοῦ, τότε πότερον ψευδῆ
δοξάζειν τὴν ψυχὴν ἡμῶν φήσομεν ὑπὸ τῆς ἐκείνου τέχνης,
ἢ τί ποτ’ ἐροῦμεν; τοῦτο· τί γὰρ ἂν ἄλλο εἴπαιμεν;
ψευδὴς δ’ αὖ δόξα ἔσται τἀναντία τοῖς οὖσι δοξάζουσα, ἢ
πῶς; οὕτως· τἀναντία. λέγεις ἄρα τὰ μὴ ὄντα δοξάζειν τὴν
ψευδῆ δόξαν; ἀνάγκη. πότερον μὴ εἶναι τὰ μὴ ὄντα
δοξάζουσαν, ἤ πως εἶναι τὰ μηδαμῶς ὄντα; εἶναί πως τὰ μὴ
ὄντα δεῖ γε, εἴπερ ψεύσεταί ποτέ τίς τι καὶ κατὰ βραχύ.
τί δ’; οὐ καὶ μηδαμῶς εἶναι τὰ πάντως ὄντα δοξάζεται; ναί.
καὶ τοῦτο δὴ ψεῦδος; καὶ τοῦτο. καὶ λόγος οἶμαι ψευδὴς
οὕτω κατὰ ταὐτὰ νομισθήσεται τά τε ὄντα λέγων μὴ εἶναι
καὶ τὰ μὴ ὄντα εἶναι. πῶς γὰρ ἂν ἄλλως τοιοῦτος
γένοιτο; σχεδὸν οὐδαμῶς· ἀλλὰ ταῦτα ὁ σοφιστὴς οὐ φήσει.
ἢ τίς μηχανὴ συγχωρεῖν τινα τῶν εὖ φρονούντων, ὅταν
[ἄφθεγκτα καὶ ἄρρητα καὶ ἄλογα καὶ ἀδιανόητα]
προσδιωμολογημένα ᾖ τὰ πρὸ τούτων ὁμολογηθέντα; μανθάνομεν,
ὦ Θεαίτητε, ἃ λέγει; πῶς γὰρ οὐ μανθάνομεν ὅτι τἀναντία
φήσει λέγειν ἡμᾶς τοῖς νυνδή, ψευδῆ τολμήσαντας εἰπεῖν ὡς
ἔστιν ἐν δόξαις τε καὶ κατὰ λόγους; τῷ γὰρ μὴ ὄντι τὸ
ὂν προσάπτειν ἡμᾶς πολλάκις ἀναγκάζεσθαι, διομολογησαμένους
νυνδὴ τοῦτο εἶναι πάντων ἀδυνατώτατον. ὀρθῶς
ἀπεμνημόνευσας. ἀλλ’ ὅρα δὴ [βουλεύεσθαι] τί χρὴ δρᾶν τοῦ
σοφιστοῦ πέρι· τὰς γὰρ ἀντιλήψεις καὶ ἀπορίας, ἐὰν αὐτὸν
διερευνῶμεν ἐν τῇ τῶν ψευδουργῶν καὶ γοήτων τέχνῃ τιθέντες,
ὁρᾷς ὡς εὔποροι καὶ πολλαί. καὶ μάλα. μικρὸν μέρος τοίνυν
αὐτῶν διεληλύθαμεν, οὐσῶν ὡς ἔπος εἰπεῖν ἀπεράντων.
ἀδύνατόν γ’ ἄν, ὡς ἔοικεν, εἴη τὸν σοφιστὴν ἑλεῖν, εἰ
ταῦτα οὕτως ἔχει. τί οὖν; οὕτως ἀποστησόμεθα νῦν
μαλθακισθέντες; οὔκουν ἔγωγέ φημι δεῖν, εἰ καὶ κατὰ σμικρὸν
οἷοί τ’ ἐπιλαβέσθαι πῃ τἀνδρός ἐσμεν. ἕξεις οὖν
συγγνώμην καὶ καθάπερ νῦν εἶπες ἀγαπήσεις ἐάν πῃ καὶ κατὰ
βραχὺ παρασπασώμεθα οὕτως ἰσχυροῦ λόγου; πῶς γὰρ οὐχ ἕξω;
τόδε τοίνυν ἔτι μᾶλλον παραιτοῦμαί σε. τὸ ποῖον; μή με
οἷον πατραλοίαν ὑπολάβῃς γίγνεσθαί τινα. τί δή; τὸν τοῦ
πατρὸς Παρμενίδου λόγον ἀναγκαῖον ἡμῖν ἀμυνομένοις ἔσται
βασανίζειν, καὶ βιάζεσθαι τό τε μὴ ὂν ὡς ἔστι κατά τι καὶ
τὸ ὂν αὖ πάλιν ὡς οὐκ ἔστι πῃ. φαίνεται τὸ τοιοῦτον
διαμαχετέον ἐν τοῖς λόγοις. πῶς γὰρ οὐ φαίνεται καὶ τὸ
λεγόμενον δὴ τοῦτο τυφλῷ; τούτων γὰρ μήτ’ ἐλεγχθέντων μήτε
ὁμολογηθέντων σχολῇ ποτέ τις οἷός τε ἔσται περὶ λόγων
ψευδῶν λέγων ἢ δόξης, εἴτε εἰδώλων εἴτε εἰκόνων εἴτε
μιμημάτων εἴτε φαντασμάτων αὐτῶν, ἢ καὶ περὶ τεχνῶν τῶν
ὅσαι περὶ ταῦτά εἰσι, μὴ καταγέλαστος εἶναι τά <γ’>
ἐναντία ἀναγκαζόμενος αὑτῷ λέγειν. ἀληθέστατα. διὰ ταῦτα
μέντοι τολμητέον ἐπιτίθεσθαι τῷ πατρικῷ λόγῳ νῦν, ἢ τὸ
παράπαν ἐατέον, εἰ τοῦτό τις εἴργει δρᾶν ὄκνος. ἀλλ’
ἡμᾶς τοῦτό γε μηδὲν μηδαμῇ εἴρξῃ. τρίτον τοίνυν ἔτι σε
σμικρόν τι παραιτήσομαι. λέγε μόνον. εἶπόν που νυνδὴ λέγων
ὡς πρὸς τὸν περὶ ταῦτ’ ἔλεγχον ἀεί τε ἀπειρηκὼς ἐγὼ
τυγχάνω καὶ δὴ καὶ τὰ νῦν. εἶπες. φοβοῦμαι δὴ τὰ
εἰρημένα, μή ποτε διὰ ταῦτά σοι μανικὸς εἶναι δόξω παρὰ
πόδα μεταβαλὼν ἐμαυτὸν ἄνω καὶ κάτω. σὴν γὰρ δὴ χάριν
ἐλέγχειν τὸν λόγον ἐπιθησόμεθα, ἐάνπερ ἐλέγχωμεν. ὡς
τοίνυν ἔμοιγε μηδαμῇ δόξων μηδὲν πλημμελεῖν, ἂν ἐπὶ τὸν
ἔλεγχον τοῦτον καὶ τὴν ἀπόδειξιν ἴῃς, θαρρῶν ἴθι τούτου
γε ἕνεκα. φέρε δή, τίνα ἀρχήν τις ἂν ἄρξαιτο
παρακινδυνευτικοῦ λόγου; δοκῶ μὲν γὰρ τήνδ’, ὦ παῖ, τὴν
ὁδὸν ἀναγκαιοτάτην ἡμῖν εἶναι τρέπεσθαι. ποίαν δή; τὰ
δοκοῦντα νῦν ἐναργῶς ἔχειν ἐπισκέψασθαι πρῶτον μή πῃ
τεταραγμένοι μὲν ὦμεν περὶ ταῦτα, ῥᾳδίως δ’ ἀλλήλοις
ὁμολογῶμεν ὡς εὐκρινῶς ἔχοντες. λέγε σαφέστερον ὃ λέγεις.
εὐκόλως μοι δοκεῖ Παρμενίδης ἡμῖν διειλέχθαι καὶ πᾶς ὅστις
πώποτε ἐπὶ κρίσιν ὥρμησε τοῦ τὰ ὄντα διορίσασθαι πόσα τε
καὶ ποῖά ἐστιν. πῇ; μῦθόν τινα ἕκαστος φαίνεταί μοι
διηγεῖσθαι παισὶν ὡς οὖσιν ἡμῖν, ὁ μὲν ὡς τρία τὰ ὄντα,
πολεμεῖ δὲ ἀλλήλοις ἐνίοτε αὐτῶν ἄττα πῃ, τοτὲ δὲ καὶ
φίλα γιγνόμενα γάμους τε καὶ τόκους καὶ τροφὰς τῶν ἐκγόνων
παρέχεται· δύο δὲ ἕτερος εἰπών, ὑγρὸν καὶ ξηρὸν ἢ θερμὸν
καὶ ψυχρόν, συνοικίζει τε αὐτὰ καὶ ἐκδίδωσι· τὸ δὲ παρ’
ἡμῖν Ἐλεατικὸν ἔθνος, ἀπὸ Ξενοφάνους τε καὶ ἔτι πρόσθεν
ἀρξάμενον, ὡς ἑνὸς ὄντος τῶν πάντων καλουμένων οὕτω
διεξέρχεται τοῖς μύθοις. Ἰάδες δὲ καὶ Σικελαί τινες ὕστερον
Μοῦσαι συνενόησαν ὅτι συμπλέκειν ἀσφαλέστατον ἀμφότερα καὶ
λέγειν ὡς τὸ ὂν πολλά τε καὶ ἕν ἐστιν, ἔχθρᾳ δὲ καὶ
φιλίᾳ συνέχεται. διαφερόμενον γὰρ ἀεὶ συμφέρεται, φασὶν αἱ
συντονώτεραι τῶν Μουσῶν· αἱ δὲ μαλακώτεραι τὸ μὲν ἀεὶ ταῦτα
οὕτως ἔχειν ἐχάλασαν, ἐν μέρει δὲ τοτὲ μὲν ἓν εἶναί
φασι τὸ πᾶν καὶ φίλον ὑπ’ ἀφροδίτης, τοτὲ δὲ πολλὰ καὶ
πολέμιον αὐτὸ αὑτῷ διὰ νεῖκός τι. ταῦτα δὲ πάντα εἰ μὲν
ἀληθῶς τις ἢ μὴ τούτων εἴρηκε, χαλεπὸν καὶ πλημμελὲς οὕτω
μεγάλα κλεινοῖς καὶ παλαιοῖς ἀνδράσιν ἐπιτιμᾶν· ἐκεῖνο δὲ
ἀνεπίφθονον ἀποφήνασθαι— τὸ ποῖον; ὅτι λίαν τῶν πολλῶν
ἡμῶν ὑπεριδόντες ὠλιγώρησαν· οὐδὲν γὰρ φροντίσαντες εἴτ’
ἐπακολουθοῦμεν αὐτοῖς λέγουσιν εἴτε ἀπολειπόμεθα, περαίνουσι
τὸ σφέτερον αὐτῶν ἕκαστοι. πῶς λέγεις; ὅταν τις αὐτῶν
φθέγξηται λέγων ὡς ἔστιν ἢ γέγονεν ἢ γίγνεται πολλὰ ἢ
ἓν ἢ δύο, καὶ θερμὸν αὖ ψυχρῷ συγκεραννύμενον, ἄλλοθί
πῃ διακρίσεις καὶ συγκρίσεις ὑποτιθείς, τούτων, ὦ Θεαίτητε,
ἑκάστοτε σύ τι πρὸς θεῶν συνίης ὅτι λέγουσιν; ἐγὼ μὲν γὰρ
ὅτε μὲν ἦν νεώτερος, τοῦτό τε τὸ νῦν ἀπορούμενον ὁπότε
τις εἴποι, τὸ μὴ ὄν, ἀκριβῶς ᾤμην συνιέναι. νῦν δὲ
ὁρᾷς ἵν’ ἐσμὲν αὐτοῦ πέρι τῆς ἀπορίας. ὁρῶ. τάχα
τοίνυν ἴσως οὐχ ἧττον κατὰ τὸ ὂν ταὐτὸν τοῦτο πάθος
εἰληφότες ἐν τῇ ψυχῇ περὶ μὲν τοῦτο εὐπορεῖν φαμεν καὶ
μανθάνειν ὁπόταν τις αὐτὸ φθέγξηται, περὶ δὲ θάτερον οὔ,
πρὸς ἀμφότερα ὁμοίως ἔχοντες. ἴσως. καὶ περὶ τῶν ἄλλων
δὴ τῶν προειρημένων ἡμῖν ταὐτὸν τοῦτο εἰρήσθω. πάνυ γε.
τῶν μὲν τοίνυν πολλῶν πέρι καὶ μετὰ τοῦτο σκεψόμεθ’, ἂν
δόξῃ, περὶ δὲ τοῦ μεγίστου τε καὶ ἀρχηγοῦ πρώτου νῦν
σκεπτέον. τίνος δὴ λέγεις; ἢ δῆλον ὅτι τὸ ὂν φὴ|ς πρῶτον
δεῖν διερευνήσασθαι τί ποθ’ οἱ λέγοντες αὐτὸ δηλοῦν
ἡγοῦνται; κατὰ πόδα γε, ὦ Θεαίτητε, ὑπέλαβες. λέγω γὰρ δὴ
ταύτῃ δεῖν ποιεῖσθαι τὴν μέθοδον ἡμᾶς, οἷον αὐτῶν
παρόντων ἀναπυνθανομένους ὧδε· “φέρε, ὁπόσοι θερμὸν καὶ
ψυχρὸν ἤ τινε δύο τοιούτω τὰ πάντ’ εἶναί φατε, τί ποτε
ἄρα τοῦτ’ ἐπ’ ἀμφοῖν φθέγγεσθε, λέγοντες ἄμφω καὶ
ἑκάτερον εἶναι; τί τὸ εἶναι τοῦτο ὑπολάβωμεν ὑμῶν;
πότερον τρίτον παρὰ τὰ δύο ἐκεῖνα, καὶ τρία τὸ πᾶν ἀλλὰ
μὴ δύο ἔτι καθ’ ὑμᾶς τιθῶμεν; οὐ γάρ που τοῖν γε δυοῖν
καλοῦντες θάτερον ὂν ἀμφότερα ὁμοίως εἶναι λέγετε· σχεδὸν
γὰρ ἂν ἀμφοτέρως ἕν, ἀλλ’ οὐ δύο εἴτην.” ἀληθῆ λέγεις.
“ἀλλ’ ἆρά γε τὰ ἄμφω βούλεσθε καλεῖν ὄν;” ἴσως. “ἀλλ’,
ὦ φίλοι,” φήσομεν, “κἂν οὕτω τὰ δύο λέγοιτ’ ἂν σαφέστατα
ἕν.” ὀρθότατα εἴρηκας. “ἐπειδὴ τοίνυν ἡμεῖς ἠπορήκαμεν,
ὑμεῖς αὐτὰ ἡμῖν ἐμφανίζετε ἱκανῶς, τί ποτε βούλεσθε
σημαίνειν ὁπόταν ὂν φθέγγησθε. δῆλον γὰρ ὡς ὑμεῖς μὲν
ταῦτα πάλαι γιγνώσκετε, ἡμεῖς δὲ πρὸ τοῦ μὲν ᾠόμεθα, νῦν
δ’ ἠπορήκαμεν. διδάσκετε οὖν πρῶτον τοῦτ’ αὐτὸ ἡμᾶς, ἵνα
μὴ δοξάζωμεν μανθάνειν μὲν τὰ λεγόμενα παρ’ ὑμῶν, τὸ δὲ
τούτου γίγνηται πᾶν τοὐναντίον.” ταῦτα δὴ λέγοντές τε καὶ
ἀξιοῦντες παρά τε τούτων καὶ παρὰ τῶν ἄλλων ὅσοι πλεῖον
ἑνὸς λέγουσι τὸ πᾶν εἶναι, μῶν, ὦ παῖ, τὶ πλημμελήσομεν;
ἥκιστά γε. τί δέ; παρὰ τῶν ἓν τὸ πᾶν λεγόντων ἆρ’ οὐ
πευστέον εἰς δύναμιν τί ποτε λέγουσι τὸ ὄν; πῶς γὰρ οὔ;
τόδε τοίνυν ἀποκρινέσθων. “ἕν πού φατε μόνον εἶναι;” —
“φαμὲν γάρ,” φήσουσιν. ἦ γάρ; ναί. “τί δέ; ὂν καλεῖτέ
τι;” ναί. “πότερον ὅπερ ἕν, ἐπὶ τῷ αὐτῷ προσχρώμενοι
δυοῖν ὀνόμασιν, ἢ πῶς;” τίς οὖν αὐτοῖς ἡ μετὰ τοῦτ’, ὦ
ξένε, ἀπόκρισις; δῆλον, ὦ Θεαίτητε, ὅτι τῷ ταύτην τὴν
ὑπόθεσιν ὑποθεμένῳ πρὸς τὸ νῦν ἐρωτηθὲν καὶ πρὸς ἄλλο
δὲ ὁτιοῦν οὐ πάντων ῥᾷστον ἀποκρίνασθαι. πῶς; τό τε δύο
ὀνόματα ὁμολογεῖν εἶναι μηδὲν θέμενον πλὴν ἓν
καταγέλαστόν που. πῶς δ’ οὔ; καὶ τὸ παράπαν γε ἀποδέχεσθαί
του λέγοντος ὡς ἔστιν ὄνομά τι, λόγον οὐκ ἂν ἔχον. πῇ;
τιθείς τε τοὔνομα τοῦ πράγματος ἕτερον δύο λέγει πού τινε.
ναί. καὶ μὴν ἂν ταὐτόν γε αὐτῷ τιθῇ τοὔνομα, ἢ
μηδενὸς ὄνομα ἀναγκασθήσεται λέγειν, εἰ δέ τινος αὐτὸ
φήσει, συμβήσεται τὸ ὄνομα ὀνόματος ὄνομα μόνον, ἄλλου δὲ
οὐδενὸς ὄν. οὕτως. καὶ τὸ ἕν γε, ἑνὸς ὄνομα ὂν καὶ
τοῦ ὀνόματος αὖ τὸ ἓν ὄν. ἀνάγκη. τί δέ; τὸ ὅλον
ἕτερον τοῦ ὄντος ἑνὸς ἢ ταὐτὸν φήσουσι τούτῳ; πῶς γὰρ
οὐ φήσουσί τε καὶ φασίν; εἰ τοίνυν ὅλον ἐστίν, ὥσπερ καὶ
Παρμενίδης λέγει, πάντοθεν εὐκύκλου σφαίρης ἐναλίγκιον
ὄγκῳ, μεσσόθεν ἰσοπαλὲς πάντῃ· τὸ γὰρ οὔτε τι μεῖζον
οὔτε τι βαιότερον πελέναι χρεόν ἐστι τῇ ἢ τῇ, τοιοῦτόν
γε ὂν τὸ ὂν μέσον τε καὶ ἔσχατα ἔχει, ταῦτα δὲ ἔχον
πᾶσα ἀνάγκη μέρη ἔχειν· ἢ πῶς; οὕτως. ἀλλὰ μὴν τό γε
μεμερισμένον πάθος μὲν τοῦ ἑνὸς ἔχειν ἐπὶ τοῖς μέρεσι
πᾶσιν οὐδὲν ἀποκωλύει, καὶ ταύτῃ δὴ πᾶν τε ὂν καὶ ὅλον
ἓν εἶναι. τί δ’ οὔ; τὸ δὲ πεπονθὸς ταῦτα ἆρ’ οὐκ
ἀδύνατον αὐτό γε τὸ ἓν αὐτὸ εἶναι; πῶς; ἀμερὲς δήπου
δεῖ παντελῶς τό γε ἀληθῶς ἓν κατὰ τὸν ὀρθὸν λόγον
εἰρῆσθαι. δεῖ γὰρ οὖν. τὸ δέ γε τοιοῦτον ἐκ πολλῶν μερῶν
ὂν οὐ συμφωνήσει τῷ [ὅλῳ] λόγῳ. μανθάνω. πότερον δὴ
πάθος ἔχον τὸ ὂν τοῦ ἑνὸς οὕτως ἕν τε ἔσται καὶ
ὅλον, ἢ παντάπασι μὴ λέγωμεν ὅλον εἶναι τὸ ὄν; χαλεπὴν
προβέβληκας αἵρεσιν. ἀληθέστατα μέντοι λέγεις. πεπονθός τε
γὰρ τὸ ὂν ἓν εἶναί πως οὐ ταὐτὸν ὂν τῷ ἑνὶ
φανεῖται, καὶ πλέονα δὴ τὰ πάντα ἑνὸς ἔσται. ναί. καὶ μὴν
ἐάν γε τὸ ὂν ᾖ μὴ ὅλον διὰ τὸ πεπονθέναι τὸ ὑπ’
ἐκείνου πάθος, ᾖ δὲ αὐτὸ τὸ ὅλον, ἐνδεὲς τὸ ὂν
ἑαυτοῦ συμβαίνει. πάνυ γε. καὶ κατὰ τοῦτον δὴ τὸν λόγον
ἑαυτοῦ στερόμενον οὐκ ὂν ἔσται τὸ ὄν. οὕτως. καὶ ἑνός
γε αὖ πλείω τὰ πάντα γίγνεται, τοῦ τε ὄντος καὶ τοῦ ὅλου
χωρὶς ἰδίαν ἑκατέρου φύσιν εἰληφότος. ναί. μὴ ὄντος δέ γε
τὸ παράπαν τοῦ ὅλου, ταὐτά τε ταῦτα ὑπάρχει τῷ ὄντι,
καὶ πρὸς τῷ μὴ εἶναι μηδ’ ἂν γενέσθαι ποτὲ ὄν. τί δή;
τὸ γενόμενον ἀεὶ γέγονεν ὅλον· ὥστε οὔτε οὐσίαν οὔτε
γένεσιν ὡς οὖσαν δεῖ προσαγορεύειν [τὸ ἓν ἢ] τὸ ὅλον ἐν
τοῖς οὖσι μὴ τιθέντα. παντάπασιν ἔοικε ταῦθ’ οὕτως ἔχειν.
καὶ μὴν οὐδ’ ὁποσονοῦν τι δεῖ τὸ μὴ ὅλον εἶναι· ποσόν τι
γὰρ ὄν, ὁπόσον ἂν ᾖ, τοσοῦτον ὅλον ἀναγκαῖον αὐτὸ
εἶναι. κομιδῇ γε. καὶ τοίνυν ἄλλα μυρία ἀπεράντους
ἀπορίας ἕκαστον εἰληφὸς φανεῖται τῷ τὸ ὂν εἴτε δύο
τινὲ εἴτε ἓν μόνον εἶναι λέγοντι. δηλοῖ σχεδὸν καὶ τὰ
νῦν ὑποφαίνοντα· συνάπτεται γὰρ ἕτερον ἐξ ἄλλου, μείζω καὶ
χαλεπωτέραν φέρον περὶ τῶν ἔμπροσθεν ἀεὶ ῥηθέντων πλάνην.
τοὺς μὲν τοίνυν διακριβολογουμένους ὄντος τε πέρι καὶ μή,
πάντας μὲν οὐ διεληλύθαμεν, ὅμως δὲ ἱκανῶς ἐχέτω· τοὺς δὲ
ἄλλως λέγοντας αὖ θεατέον, ἵν’ ἐκ πάντων ἴδωμεν ὅτι τὸ
ὂν τοῦ μὴ ὄντος οὐδὲν εὐπορώτερον εἰπεῖν ὅτι ποτ’
ἔστιν. οὐκοῦν πορεύεσθαι χρὴ καὶ ἐπὶ τούτους. καὶ μὴν
ἔοικέ γε ἐν αὐτοῖς οἷον γιγαντομαχία τις εἶναι διὰ τὴν
ἀμφισβήτησιν περὶ τῆς οὐσίας πρὸς ἀλλήλους. πῶς; οἱ μὲν
εἰς γῆν ἐξ οὐρανοῦ καὶ τοῦ ἀοράτου πάντα ἕλκουσι, ταῖς
χερσὶν ἀτεχνῶς πέτρας καὶ δρῦς περιλαμβάνοντες. τῶν γὰρ
τοιούτων ἐφαπτόμενοι πάντων διισχυρίζονται τοῦτο εἶναι μόνον
ὃ παρέχει προσβολὴν καὶ ἐπαφήν τινα, ταὐτὸν σῶμα καὶ
οὐσίαν ὁριζόμενοι, τῶν δὲ ἄλλων εἴ τίς <τι> φήσει μὴ
σῶμα ἔχον εἶναι, καταφρονοῦντες τὸ παράπαν καὶ οὐδὲν
ἐθέλοντες ἄλλο ἀκούειν. ἦ δεινοὺς εἴρηκας ἄνδρας· ἤδη
γὰρ καὶ ἐγὼ τούτων συχνοῖς προσέτυχον. τοιγαροῦν οἱ πρὸς
αὐτοὺς ἀμφισβητοῦντες μάλα εὐλαβῶς ἄνωθεν ἐξ ἀοράτου
ποθὲν ἀμύνονται, νοητὰ ἄττα καὶ ἀσώματα εἴδη βιαζόμενοι
τὴν ἀληθινὴν οὐσίαν εἶναι· τὰ δὲ ἐκείνων σώματα καὶ τὴν
λεγομένην ὑπ’ αὐτῶν ἀλήθειαν κατὰ σμικρὰ διαθραύοντες ἐν
τοῖς λόγοις γένεσιν ἀντ’ οὐσίας φερομένην τινὰ
προσαγορεύουσιν. ἐν μέσῳ δὲ περὶ ταῦτα ἄπλετος ἀμφοτέρων
μάχη τις, ὦ Θεαίτητε, ἀεὶ συνέστηκεν. ἀληθῆ. παρ’ ἀμφοῖν
τοίνυν τοῖν γενοῖν κατὰ μέρος λάβωμεν λόγον ὑπὲρ ἧς
τίθενται τῆς οὐσίας. πῶς οὖν δὴ ληψόμεθα; παρὰ μὲν τῶν ἐν
εἴδεσιν αὐτὴν τιθεμένων ῥᾷον, ἡμερώτεροι γάρ· παρὰ δὲ
τῶν εἰς σῶμα πάντα ἑλκόντων βίᾳ χαλεπώτερον, ἴσως δὲ καὶ
σχεδὸν ἀδύνατον. ἀλλ’ ὧδέ μοι δεῖν δοκεῖ περὶ αὐτῶν δρᾶν.
πῶς; μάλιστα μέν, εἴ πῃ δυνατὸν ἦν, ἔργῳ βελτίους
αὐτοὺς ποιεῖν· εἰ δὲ τοῦτο μὴ ἐγχωρεῖ, λόγῳ ποιῶμεν,
ὑποτιθέμενοι νομιμώτερον αὐτοὺς ἢ νῦν ἐθέλοντας ἂν
ἀποκρίνασθαι. τὸ γὰρ ὁμολογηθὲν παρὰ βελτιόνων που κυριώτερον
ἢ τὸ παρὰ χειρόνων· ἡμεῖς δὲ οὐ τούτων φροντίζομεν, ἀλλὰ
τἀληθὲς ζητοῦμεν. ὀρθότατα. κέλευε δὴ τοὺς βελτίους
γεγονότας ἀποκρίνασθαί σοι, καὶ τὸ λεχθὲν παρ’ αὐτῶν
ἀφερμήνευε. ταῦτ’ ἔσται. λεγόντων δὴ θνητὸν ζῷον εἴ φασιν
εἶναί τι. πῶς δ’ οὔ; τοῦτο δὲ οὐ σῶμα ἔμψυχον
ὁμολογοῦσιν; πάνυ γε. τιθέντες τι τῶν ὄντων ψυχήν; ναί. τί
δέ; ψυχὴν οὐ τὴν μὲν δικαίαν, τὴν δὲ ἄδικόν φασιν εἶναι,
καὶ τὴν μὲν φρόνιμον, τὴν δὲ ἄφρονα; τί μήν; ἀλλ’ οὐ
δικαιοσύνης ἕξει καὶ παρουσίᾳ τοιαύτην αὐτῶν ἑκάστην
γίγνεσθαι, καὶ τῶν ἐναντίων τὴν ἐναντίαν; ναί, καὶ ταῦτα
σύμφασιν. ἀλλὰ μὴν τό γε δυνατόν τῳ παραγίγνεσθαι καὶ
ἀπογίγνεσθαι πάντως εἶναί τι φήσουσιν. φασὶ μὲν οὖν.
οὔσης οὖν δικαιοσύνης καὶ φρονήσεως καὶ τῆς ἄλλης ἀρετῆς
καὶ τῶν ἐναντίων, καὶ δὴ καὶ ψυχῆς ἐν ᾗ ταῦτα
ἐγγίγνεται, πότερον ὁρατὸν καὶ ἁπτὸν εἶναί φασί τι αὐτῶν
ἢ πάντα ἀόρατα; σχεδὸν οὐδὲν τούτων γε ὁρατόν. τί δὲ τῶν
τοιούτων; μῶν σῶμά τι λέγουσιν ἴσχειν; τοῦτο οὐκέτι κατὰ
ταὐτὰ ἀποκρίνονται πᾶν, ἀλλὰ τὴν μὲν ψυχὴν αὐτὴν δοκεῖν
σφίσι σῶμά τι κεκτῆσθαι, φρόνησιν δὲ καὶ τῶν ἄλλων ἕκαστον
ὧν ἠρώτηκας, αἰσχύνονται τὸ τολμᾶν ἢ μηδὲν τῶν ὄντων
αὐτὰ ὁμολογεῖν ἢ πάντ’ εἶναι σώματα διισχυρίζεσθαι. σαφῶς
γὰρ ἡμῖν, ὦ Θεαίτητε, βελτίους γεγόνασιν ἇνδρες· ἐπεὶ
τούτων οὐδ’ ἂν ἓν ἐπαισχυνθεῖεν οἵ γε αὐτῶν σπαρτοί τε
καὶ αὐτόχθονες, ἀλλὰ διατείνοιντ’ ἂν πᾶν ὃ μὴ δυνατοὶ
ταῖς χερσὶ συμπιέζειν εἰσίν, ὡς ἄρα τοῦτο οὐδὲν τὸ
παράπαν ἐστίν. σχεδὸν οἷα διανοοῦνται λέγεις. πάλιν τοίνυν
ἀνερωτῶμεν αὐτούς· εἰ γάρ τι καὶ σμικρὸν ἐθέλουσι τῶν
ὄντων συγχωρεῖν ἀσώματον, ἐξαρκεῖ. τὸ γὰρ ἐπί τε τούτοις
ἅμα καὶ ἐπ’ ἐκείνοις ὅσα ἔχει σῶμα συμφυὲς γεγονός, εἰς
ὃ βλέποντες ἀμφότερα εἶναι λέγουσι, τοῦτο αὐτοῖς ῥητέον.
τάχ’ οὖν ἴσως ἂν ἀποροῖεν· εἰ δή τι τοιοῦτον πεπόνθασι,
σκόπει, προτεινομένων ἡμῶν, ἆρ’ ἐθέλοιεν ἂν δέχεσθαι καὶ
ὁμολογεῖν τοιόνδ’ εἶναι τὸ ὄν. τὸ ποῖον δή; λέγε, καὶ
τάχα εἰσόμεθα. λέγω δὴ τὸ καὶ ὁποιανοῦν [τινα] κεκτημένον
δύναμιν εἴτ’ εἰς τὸ ποιεῖν ἕτερον ὁτιοῦν πεφυκὸς εἴτ’
εἰς τὸ παθεῖν καὶ σμικρότατον ὑπὸ τοῦ φαυλοτάτου, κἂν εἰ
μόνον εἰς ἅπαξ, πᾶν τοῦτο ὄντως εἶναι· τίθεμαι γὰρ ὅρον
[ὁρίζειν] τὰ ὄντα ὡς ἔστιν οὐκ ἄλλο τι πλὴν δύναμις.
ἀλλ’ ἐπείπερ αὐτοί γε οὐκ ἔχουσιν ἐν τῷ παρόντι τούτου
βέλτιον λέγειν, δέχονται τοῦτο. καλῶς· ἴσως γὰρ ἂν εἰς
ὕστερον ἡμῖν τε καὶ τούτοις ἕτερον ἂν φανείη. πρὸς μὲν
οὖν τούτους τοῦτο ἡμῖν ἐνταῦθα μενέτω συνομολογηθέν. μένει.
πρὸς δὴ τοὺς ἑτέρους ἴωμεν, τοὺς τῶν εἰδῶν φίλους· σὺ δ’
ἡμῖν καὶ τὰ παρὰ τούτων ἀφερμήνευε. ταῦτ’ ἔσται. γένεσιν,
τὴν δὲ οὐσίαν χωρίς που διελόμενοι λέγετε; ἦ γάρ; ναί. καὶ
σώματι μὲν ἡμᾶς γενέσει δῑ αἰσθήσεως κοινωνεῖν, διὰ
λογισμοῦ δὲ ψυχῇ πρὸς τὴν ὄντως οὐσίαν, ἣν ἀεὶ κατὰ
ταὐτὰ ὡσαύτως ἔχειν φατέ, γένεσιν δὲ ἄλλοτε ἄλλως. φαμὲν
γὰρ οὖν. τὸ δὲ δὴ κοινωνεῖν, ὦ πάντων ἄριστοι, τί τοῦθ’
ὑμᾶς ἐπ’ ἀμφοῖν λέγειν φῶμεν; ἆρ’ οὐ τὸ νυνδὴ παρ’ ἡμῶν
ῥηθέν; τὸ ποῖον; πάθημα ἢ ποίημα ἐκ δυνάμεώς τινος ἀπὸ
τῶν πρὸς ἄλληλα συνιόντων γιγνόμενον. τάχ’ οὖν, ὦ
Θεαίτητε, αὐτῶν τὴν πρὸς ταῦτα ἀπόκρισιν σὺ μὲν οὐ
κατακούεις, ἐγὼ δὲ ἴσως διὰ συνήθειαν. τίν’ οὖν δὴ
λέγουσι λόγον; οὐ συγχωροῦσιν ἡμῖν τὸ νυνδὴ ῥηθὲν πρὸς
τοὺς γηγενεῖς οὐσίας πέρι. τὸ ποῖον; ἱκανὸν ἔθεμεν ὅρον
που τῶν ὄντων, ὅταν τῳ παρῇ ἡ τοῦ πάσχειν ἢ δρᾶν καὶ
πρὸς τὸ σμικρότατον δύναμις; ναί. πρὸς δὴ ταῦτα τόδε
λέγουσιν, ὅτι γενέσει μὲν μέτεστι τοῦ πάσχειν καὶ ποιεῖν
δυνάμεως, πρὸς δὲ οὐσίαν τούτων οὐδετέρου τὴν δύναμιν
ἁρμόττειν φασίν. οὐκοῦν λέγουσί τι; πρὸς ὅ γε λεκτέον
ἡμῖν ὅτι δεόμεθα παρ’ αὐτῶν ἔτι πυθέσθαι σαφέστερον εἰ
προσομολογοῦσι τὴν μὲν ψυχὴν γιγνώσκειν, τὴν δ’ οὐσίαν
γιγνώσκεσθαι. φασὶ μὴν τοῦτό γε. τί δέ; τὸ γιγνώσκειν ἢ τὸ
γιγνώσκεσθαί φατε ποίημα ἢ πάθος ἢ ἀμφότερον; ἢ τὸ μὲν
πάθημα, τὸ δὲ θάτερον; ἢ παντάπασιν οὐδέτερον οὐδετέρου
τούτων μεταλαμβάνειν; δῆλον ὡς οὐδέτερον οὐδετέρου· τἀναντία
γὰρ ἂν τοῖς ἔμπροσθεν λέγοιεν. μανθάνω· τόδε γε, ὡς τὸ
γιγνώσκειν εἴπερ ἔσται ποιεῖν τι, τὸ γιγνωσκόμενον ἀναγκαῖον
αὖ συμβαίνει πάσχειν. τὴν οὐσίαν δὴ κατὰ τὸν λόγον τοῦτον
γιγνωσκομένην ὑπὸ τῆς γνώσεως, καθ’ ὅσον γιγνώσκεται, κατὰ
τοσοῦτον κινεῖσθαι διὰ τὸ πάσχειν, ὃ δή φαμεν οὐκ ἂν
γενέσθαι περὶ τὸ ἠρεμοῦν. ὀρθῶς. τί δὲ πρὸς Διός; ὡς
ἀληθῶς κίνησιν καὶ ζωὴν καὶ ψυχὴν καὶ φρόνησιν ἦ ῥᾳδίως
πεισθησόμεθα τῷ παντελῶς ὄντι μὴ παρεῖναι, μηδὲ ζῆν αὐτὸ
μηδὲ φρονεῖν, ἀλλὰ σεμνὸν καὶ ἅγιον, νοῦν οὐκ ἔχον,
ἀκίνητον ἑστὸς εἶναι; δεινὸν μεντἄν, ὦ ξένε, λόγον
συγχωροῖμεν. ἀλλὰ νοῦν μὲν ἔχειν, ζωὴν δὲ μὴ φῶμεν; καὶ
πῶς; ἀλλὰ ταῦτα μὲν ἀμφότερα ἐνόντ’ αὐτῷ λέγομεν, οὐ
μὴν ἐν ψυχῇ γε φήσομεν αὐτὸ ἔχειν αὐτά; καὶ τίν’ ἂν
ἕτερον ἔχοι τρόπον; ἀλλὰ δῆτα νοῦν μὲν καὶ ζωὴν καὶ
ψυχὴν <ἔχειν>, ἀκίνητον μέντοι τὸ παράπαν ἔμψυχον ὂν
ἑστάναι; πάντα ἔμοιγε ἄλογα ταῦτ’ εἶναι φαίνεται. καὶ τὸ
κινούμενον δὴ καὶ κίνησιν συγχωρητέον ὡς ὄντα. πῶς δ’ οὔ;
συμβαίνει δ’ οὖν, ὦ Θεαίτητε, ἀκινήτων τε ὄντων νοῦν
μηδενὶ περὶ μηδενὸς εἶναι μηδαμοῦ. κομιδῇ μὲν οὖν. καὶ
μὴν ἐὰν αὖ φερόμενα καὶ κινούμενα πάντ’ εἶναι συγχωρῶμεν,
καὶ τούτῳ τῷ λόγῳ ταὐτὸν τοῦτο ἐκ τῶν ὄντων
ἐξαιρήσομεν. πῶς; τὸ κατὰ ταὐτὰ καὶ ὡσαύτως καὶ περὶ τὸ
αὐτὸ δοκεῖ σοι χωρὶς στάσεως γενέσθαι ποτ’ ἄν; οὐδαμῶς. τί
δ’; ἄνευ τούτων νοῦν καθορᾷς ὄντα ἢ γενόμενον ἂν καὶ
ὁπουοῦν; ἥκιστα. καὶ μὴν πρός γε τοῦτον παντὶ λόγῳ
μαχετέον, ὃς ἂν ἐπιστήμην ἢ φρόνησιν ἢ νοῦν ἀφανίζων
ἰσχυρίζηται περί τινος ὁπῃοῦν. σφόδρα γε. τῷ δὴ φιλοσόφῳ
καὶ ταῦτα μάλιστα τιμῶντι πᾶσα, ὡς ἔοικεν, ἀνάγκη διὰ
ταῦτα μήτε τῶν ἓν ἢ καὶ τὰ πολλὰ εἴδη λεγόντων τὸ πᾶν
ἑστηκὸς ἀποδέχεσθαι, τῶν τε αὖ πανταχῇ τὸ ὂν κινούντων
μηδὲ τὸ παράπαν ἀκούειν, ἀλλὰ κατὰ τὴν τῶν παίδων εὐχήν,
ὅσα ἀκίνητα καὶ κεκινημένα, τὸ ὄν τε καὶ τὸ πᾶν
συναμφότερα λέγειν. ἀληθέστατα. τί οὖν; ἆρ’ οὐκ ἐπιεικῶς
ἤδη φαινόμεθα περιειληφέναι τῷ λόγῳ τὸ ὄν; πάνυ μὲν
οὖν. βαβαὶ †μέντ’ ἂν ἄρα,† ὦ Θεαίτητε, ὥς μοι δοκοῦμεν
νῦν αὐτοῦ γνώσεσθαι πέρι τὴν ἀπορίαν τῆς σκέψεως. πῶς αὖ
καὶ τί τοῦτ’ εἴρηκας; ὦ μακάριε, οὐκ ἐννοεῖς ὅτι νῦν
ἐσμεν ἐν ἀγνοίᾳ τῇ πλείστῃ περὶ αὐτοῦ, φαινόμεθα δέ τι
λέγειν ἡμῖν αὐτοῖς; ἐμοὶ γοῦν· ὅπῃ δ’ αὖ λελήθαμεν
οὕτως ἔχοντες, οὐ πάνυ συνίημι. σκόπει δὴ σαφέστερον εἰ τὰ
νῦν συνομολογοῦντες δικαίως ἂν ἐπερωτηθεῖμεν ἅπερ αὐτοὶ
τότε ἠρωτῶμεν τοὺς λέγοντας εἶναι τὸ πᾶν θερμὸν καὶ
ψυχρόν. ποῖα; ὑπόμνησόν με. πάνυ μὲν οὖν· καὶ πειράσομαί
γε δρᾶν τοῦτο ἐρωτῶν σὲ καθάπερ ἐκείνους τότε, ἵνα ἅμα τι
καὶ προΐωμεν. ὀρθῶς. εἶεν δή, κίνησιν καὶ στάσιν ἆρ’ οὐκ
ἐναντιώτατα λέγεις ἀλλήλοις; πῶς γὰρ οὔ; καὶ μὴν εἶναί
γε ὁμοίως φὴ|ς ἀμφότερα αὐτὰ καὶ ἑκάτερον; φημὶ γὰρ οὖν.
ἆρα κινεῖσθαι λέγων ἀμφότερα καὶ ἑκάτερον, ὅταν εἶναι
συγχωρῇς; οὐδαμῶς. ἀλλ’ ἑστάναι σημαίνεις λέγων αὐτὰ
ἀμφότερα εἶναι; καὶ πῶς; τρίτον ἄρα τι παρὰ ταῦτα τὸ ὂν
ἐν τῇ ψυχῇ τιθείς, ὡς ὑπ’ ἐκείνου τήν τε στάσιν καὶ τὴν
κίνησιν περιεχομένην, συλλαβὼν καὶ ἀπιδὼν αὐτῶν πρὸς τὴν
τῆς οὐσίας κοινωνίαν, οὕτως εἶναι προσεῖπας ἀμφότερα;
κινδυνεύομεν ὡς ἀληθῶς τρίτον ἀπομαντεύεσθαί τι τὸ ὄν,
ὅταν κίνησιν καὶ στάσιν εἶναι λέγωμεν. οὐκ ἄρα κίνησις
καὶ στάσις ἐστὶ συναμφότερον τὸ ὂν ἀλλ’ ἕτερον δή τι
τούτων. ἔοικεν. κατὰ τὴν αὑτοῦ φύσιν ἄρα τὸ ὂν οὔτε
ἕστηκεν οὔτε κινεῖται. σχεδόν. ποῖ δὴ χρὴ τὴν διάνοιαν
ἔτι τρέπειν τὸν βουλόμενον ἐναργές τι περὶ αὐτοῦ παρ’
ἑαυτῷ βεβαιώσασθαι; ποῖ γάρ; οἶμαι μὲν οὐδαμόσε ἔτι
ῥᾴδιον. εἰ γάρ τι μὴ κινεῖται, πῶς οὐχ ἕστηκεν; ἢ τὸ
μηδαμῶς ἑστὸς πῶς οὐκ αὖ κινεῖται; τὸ δὲ ὂν ἡμῖν νῦν
ἐκτὸς τούτων ἀμφοτέρων ἀναπέφανται. ἦ δυνατὸν οὖν τοῦτο;
πάντων μὲν οὖν ἀδυνατώτατον. τόδε τοίνυν μνησθῆναι δίκαιον
ἐπὶ τούτοις. τὸ ποῖον; ὅτι τοῦ μὴ ὄντος ἐρωτηθέντες
τοὔνομα ἐφ’ ὅτι ποτὲ δεῖ φέρειν, πάσῃ συνεσχόμεθα
ἀπορίᾳ. μέμνησαι; πῶς γὰρ οὔ; μῶν οὖν ἐν ἐλάττονί τινι
νῦν ἐσμεν ἀπορίᾳ περὶ τὸ ὄν; ἐμοὶ μέν, ὦ ξένε, εἰ
δυνατὸν εἰπεῖν, ἐν πλείονι φαινόμεθα. τοῦτο μὲν τοίνυν
ἐνταῦθα κείσθω διηπορημένον· ἐπειδὴ δὲ ἐξ ἴσου τό τε ὂν
καὶ τὸ μὴ ὂν ἀπορίας μετειλήφατον, νῦν ἐλπὶς ἤδη καθάπερ
ἂν αὐτῶν θάτερον εἴτε ἀμυδρότερον εἴτε σαφέστερον
ἀναφαίνηται, καὶ θάτερον οὕτως ἀναφαίνεσθαι· καὶ ἐὰν αὖ
μηδέτερον ἰδεῖν δυνώμεθα, τὸν γοῦν λόγον ὅπῃπερ ἂν οἷοί
τε ὦμεν εὐπρεπέστατα διωσόμεθα οὕτως ἀμφοῖν ἅμα. καλῶς.
λέγωμεν δὴ καθ’ ὅντινά ποτε τρόπον πολλοῖς ὀνόμασι ταὐτὸν
τοῦτο ἑκάστοτε προσαγορεύομεν. οἷον δὴ τί; παράδειγμα εἰπέ.
λέγομεν ἄνθρωπον δήπου πόλλ’ ἄττα ἐπονομάζοντες, τά τε
χρώματα ἐπιφέροντες αὐτῷ καὶ τὰ σχήματα καὶ μεγέθη καὶ
κακίας καὶ ἀρετάς, ἐν οἷς πᾶσι καὶ ἑτέροις μυρίοις οὐ
μόνον ἄνθρωπον αὐτὸν εἶναί φαμεν, ἀλλὰ καὶ ἀγαθὸν καὶ
ἕτερα ἄπειρα, καὶ τἆλλα δὴ κατὰ τὸν αὐτὸν λόγον οὕτως
ἓν ἕκαστον ὑποθέμενοι πάλιν αὐτὸ πολλὰ καὶ πολλοῖς
ὀνόμασι λέγομεν. ἀληθῆ λέγεις. ὅθεν γε οἶμαι τοῖς τε νέοις
καὶ τῶν γερόντων τοῖς ὀψιμαθέσι θοίνην παρεσκευάκαμεν· εὐθὺς
γὰρ ἀντιλαβέσθαι παντὶ πρόχειρον ὡς ἀδύνατον τά τε πολλὰ
ἓν καὶ τὸ ἓν πολλὰ εἶναι, καὶ δήπου χαίρουσιν οὐκ
ἐῶντες ἀγαθὸν λέγειν ἄνθρωπον, ἀλλὰ τὸ μὲν ἀγαθὸν
ἀγαθόν, τὸν δὲ ἄνθρωπον ἄνθρωπον. ἐντυγχάνεις γάρ, ὦ
Θεαίτητε, ὡς ἐγᾦμαι, πολλάκις τὰ τοιαῦτα ἐσπουδακόσιν,
ἐνίοτε πρεσβυτέροις ἀνθρώποις, καὶ ὑπὸ πενίας τῆς περὶ
φρόνησιν κτήσεως τὰ τοιαῦτα τεθαυμακόσι, καὶ δή τι καὶ
πάσσοφον οἰομένοις τοῦτο αὐτὸ ἀνηυρηκέναι. πάνυ μὲν οὖν.
ἵνα τοίνυν πρὸς ἅπαντας ἡμῖν ὁ λόγος ᾖ τοὺς πώποτε
περὶ οὐσίας καὶ ὁτιοῦν διαλεχθέντας, ἔστω καὶ πρὸς τούτους
καὶ πρὸς τοὺς ἄλλους, ὅσοις ἔμπροσθεν διειλέγμεθα, τὰ νῦν
ὡς ἐν ἐρωτήσει λεχθησόμενα. τὰ ποῖα δή; πότερον μήτε τὴν
οὐσίαν κινήσει καὶ στάσει προσάπτωμεν μήτε ἄλλο ἄλλῳ
μηδὲν μηδενί, ἀλλ’ ὡς ἄμεικτα ὄντα καὶ ἀδύνατον
μεταλαμβάνειν ἀλλήλων οὕτως αὐτὰ ἐν τοῖς παρ’ ἡμῖν λόγοις
τιθῶμεν; ἢ πάντα εἰς ταὐτὸν συναγάγωμεν ὡς δυνατὰ
ἐπικοινωνεῖν ἀλλήλοις; ἢ τὰ μέν, τὰ δὲ μή; τούτων, ὦ
Θεαίτητε, τί ποτ’ ἂν αὐτοὺς προαιρεῖσθαι φήσομεν; ἐγὼ μὲν
ὑπὲρ αὐτῶν οὐδὲν ἔχω πρὸς ταῦτα ἀποκρίνασθαι. τί οὖν
οὐ καθ’ ἓν ἀποκρινόμενος ἐφ’ ἑκάστου τὰ συμβαίνοντα
ἐσκέψω; καλῶς λέγεις. καὶ τιθῶμέν γε αὐτοὺς λέγειν, εἰ
βούλει, πρῶτον μηδενὶ μηδὲν μηδεμίαν δύναμιν ἔχειν κοινωνίας
εἰς μηδέν. οὐκοῦν κίνησίς τε καὶ στάσις οὐδαμῇ μεθέξετον
οὐσίας; οὐ γὰρ οὖν. τί δέ; ἔσται πότερον αὐτῶν οὐσίας
μὴ προσκοινωνοῦν; οὐκ ἔσται. ταχὺ δὴ ταύτῃ γε τῇ
συνομολογίᾳ πάντα ἀνάστατα γέγονεν, ὡς ἔοικεν, ἅμα τε τῶν
τὸ πᾶν κινούντων καὶ τῶν ὡς ἓν ἱστάντων καὶ ὅσοι κατ’
εἴδη τὰ ὄντα κατὰ ταὐτὰ ὡσαύτως ἔχοντα εἶναί φασιν
ἀεί· πάντες γὰρ οὗτοι τό γε εἶναι προσάπτουσιν, οἱ μὲν
ὄντως κινεῖσθαι λέγοντες, οἱ δὲ ὄντως ἑστηκότ’ εἶναι.
κομιδῇ μὲν οὖν. καὶ μὴν καὶ ὅσοι τοτὲ μὲν συντιθέασι τὰ
πάντα, τοτὲ δὲ διαιροῦσιν, εἴτε εἰς ἓν καὶ ἐξ ἑνὸς
ἄπειρα εἴτε εἰς πέρας ἔχοντα στοιχεῖα διαιρούμενοι καὶ ἐκ
τούτων συντιθέντες, ὁμοίως μὲν ἐὰν ἐν μέρει τοῦτο τιθῶσι
γιγνόμενον, ὁμοίως δὲ καὶ ἐὰν ἀεί, κατὰ πάντα ταῦτα
λέγοιεν ἂν οὐδέν, εἴπερ μηδεμία ἔστι σύμμειξις. ὀρθῶς.
ἔτι τοίνυν ἂν αὐτοὶ πάντων καταγελαστότατα μετίοιεν τὸν
λόγον οἱ μηδὲν ἐῶντες κοινωνίᾳ παθήματος ἑτέρου θάτερον
προσαγορεύειν. πῶς; τῷ τε “εἶναί” που περὶ πάντα
ἀναγκάζονται χρῆσθαι καὶ τῷ “χωρὶς” καὶ τῷ “τῶν ἄλλων”
καὶ τῷ “καθ’ αὑτὸ” καὶ μυρίοις ἑτέροις, ὧν ἀκρατεῖς
ὄντες εἴργεσθαι καὶ μὴ συνάπτειν ἐν τοῖς λόγοις οὐκ ἄλλων
δέονται τῶν ἐξελεγξόντων, ἀλλὰ τὸ λεγόμενον οἴκοθεν τὸν
πολέμιον καὶ ἐναντιωσόμενον ἔχοντες, ἐντὸς ὑποφθεγγόμενον
ὥσπερ τὸν ἄτοπον Εὐρυκλέα περιφέροντες ἀεὶ πορεύονται.
κομιδῇ λέγεις ὅμοιόν τε καὶ ἀληθές. τί δ’, ἂν πάντα
ἀλλήλοις ἐῶμεν δύναμιν ἔχειν ἐπικοινωνίας; τοῦτο μὲν
οἷός τε κἀγὼ διαλύειν. πῶς; ὅτι κίνησίς τε αὐτὴ
παντάπασιν ἵσταιτ’ ἂν καὶ στάσις αὖ πάλιν αὐτὴ κινοῖτο,
εἴπερ ἐπιγιγνοίσθην ἐπ’ ἀλλήλοιν. ἀλλὰ μὴν τοῦτό γέ που
ταῖς μεγίσταις ἀνάγκαις ἀδύνατον, κίνησίν τε ἵστασθαι καὶ
στάσιν κινεῖσθαι; πῶς γὰρ οὔ; τὸ τρίτον δὴ μόνον λοιπόν.
ναί. καὶ μὴν ἕν γέ τι τούτων ἀναγκαῖον, ἢ πάντα ἢ μηδὲν
ἢ τὰ μὲν ἐθέλειν, τὰ δὲ μὴ συμμείγνυσθαι. πῶς γὰρ οὔ;
καὶ μὴν τά γε δύο ἀδύνατον ηὑρέθη. ναί. πᾶς ἄρα ὁ
βουλόμενος ὀρθῶς ἀποκρίνεσθαι τὸ λοιπὸν τῶν τριῶν θήσει.
κομιδῇ μὲν οὖν. ὅτε δὴ τὰ μὲν ἐθέλει τοῦτο δρᾶν, τὰ δ’
οὔ, σχεδὸν οἷον τὰ γράμματα πεπονθότ’ ἂν εἴη. καὶ γὰρ
ἐκείνων τὰ μὲν ἀναρμοστεῖ που πρὸς ἄλληλα, τὰ δὲ
συναρμόττει. πῶς δ’ οὔ; τὰ δέ γε φωνήεντα διαφερόντως τῶν
ἄλλων οἷον δεσμὸς διὰ πάντων κεχώρηκεν, ὥστε ἄνευ τινὸς
αὐτῶν ἀδύνατον ἁρμόττειν καὶ τῶν ἄλλων ἕτερον ἑτέρῳ.
καὶ μάλα γε. πᾶς οὖν οἶδεν ὁποῖα ὁποίοις δυνατὰ
κοινωνεῖν, ἢ τέχνης δεῖ τῷ μέλλοντι δρᾶν ἱκανῶς αὐτό;
τέχνης. ποίας; τῆς γραμματικῆς. τί δέ; περὶ τοὺς τῶν ὀξέων
καὶ βαρέων φθόγγους ἆρ’ οὐχ οὕτως; ὁ μὲν τοὺς
συγκεραννυμένους τε καὶ μὴ τέχνην ἔχων γιγνώσκειν μουσικός, ὁ
δὲ μὴ συνιεὶς ἄμουσος; οὕτως. καὶ κατὰ τῶν ἄλλων δὴ
τεχνῶν καὶ ἀτεχνιῶν τοιαῦτα εὑρήσομεν ἕτερα. πῶς δ’ οὔ;
τί δ’; ἐπειδὴ καὶ τὰ γένη πρὸς ἄλληλα κατὰ ταὐτὰ μείξεως
ἔχειν ὡμολογήκαμεν, ἆρ’ οὐ μετ’ ἐπιστήμης τινὸς ἀναγκαῖον
διὰ τῶν λόγων πορεύεσθαι τὸν ὀρθῶς μέλλοντα δείξειν ποῖα
ποίοις συμφωνεῖ τῶν γενῶν καὶ ποῖα ἄλληλα οὐ δέχεται; καὶ
δὴ καὶ διὰ πάντων εἰ συνέχοντ’ ἄττ’ αὔτ’ ἐστιν, ὥστε
συμμείγνυσθαι δυνατὰ εἶναι, καὶ πάλιν ἐν ταῖς διαιρέσεσιν,
εἰ δῑ ὅλων ἕτερα τῆς διαιρέσεως αἴτια; πῶς γὰρ οὐκ
ἐπιστήμης δεῖ, καὶ σχεδόν γε ἴσως τῆς μεγίστης; τίν’ οὖν
αὖ [νῦν] προσεροῦμεν, ὦ Θεαίτητε, ταύτην; ἢ πρὸς Διὸς
ἐλάθομεν εἰς τὴν τῶν ἐλευθέρων ἐμπεσόντες ἐπιστήμην, καὶ
κινδυνεύομεν ζητοῦντες τὸν σοφιστὴν πρότερον ἀνηυρηκέναι τὸν
φιλόσοφον; πῶς λέγεις; τὸ κατὰ γένη διαιρεῖσθαι καὶ μήτε
ταὐτὸν εἶδος ἕτερον ἡγήσασθαι μήτε ἕτερον ὂν ταὐτὸν
μῶν οὐ τῆς διαλεκτικῆς φήσομεν ἐπιστήμης εἶναι; ναί,
φήσομεν. οὐκοῦν ὅ γε τοῦτο δυνατὸς δρᾶν μίαν ἰδέαν διὰ
πολλῶν, ἑνὸς ἑκάστου κειμένου χωρίς, πάντῃ διατεταμένην
ἱκανῶς διαισθάνεται, καὶ πολλὰς ἑτέρας ἀλλήλων ὑπὸ μιᾶς
ἔξωθεν περιεχομένας, καὶ μίαν αὖ δῑ ὅλων πολλῶν ἐν ἑνὶ
συνημμένην, καὶ πολλὰς χωρὶς πάντῃ διωρισμένας· τοῦτο δ’
ἔστιν, ᾗ τε κοινωνεῖν ἕκαστα δύναται καὶ ὅπῃ μή,
διακρίνειν κατὰ γένος ἐπίστασθαι. παντάπασι μὲν οὖν. ἀλλὰ
μὴν τό γε διαλεκτικὸν οὐκ ἄλλῳ δώσεις, ὡς ἐγᾦμαι, πλὴν
τῷ καθαρῶς τε καὶ δικαίως φιλοσοφοῦντι. πῶς γὰρ ἂν ἄλλῳ
δοίη τις; τὸν μὲν δὴ φιλόσοφον ἐν τοιούτῳ τινὶ τόπῳ καὶ
νῦν καὶ ἔπειτα ἀνευρήσομεν ἐὰν ζητῶμεν, ἰδεῖν μὲν χαλεπὸν
ἐναργῶς καὶ τοῦτον, ἕτερον μὴν τρόπον ἥ τε τοῦ σοφιστοῦ
χαλεπότης ἥ τε τούτου. πῶς; ὁ μὲν ἀποδιδράσκων εἰς τὴν τοῦ
μὴ ὄντος σκοτεινότητα, τριβῇ προσαπτόμενος αὐτῆς, διὰ τὸ
σκοτεινὸν τοῦ τόπου κατανοῆσαι χαλεπός· ἦ γάρ; ἔοικεν. ὁ
δέ γε φιλόσοφος, τῇ τοῦ ὄντος ἀεὶ διὰ λογισμῶν
προσκείμενος ἰδέᾳ, διὰ τὸ λαμπρὸν αὖ τῆς χώρας οὐδαμῶς
εὐπετὴς ὀφθῆναι· τὰ γὰρ τῆς τῶν πολλῶν ψυχῆς ὄμματα
καρτερεῖν πρὸς τὸ θεῖον ἀφορῶντα ἀδύνατα. καὶ ταῦτα εἰκὸς
οὐχ ἧττον ἐκείνων οὕτως ἔχειν. οὐκοῦν περὶ μὲν τούτου
καὶ τάχα ἐπισκεψόμεθα σαφέστερον, ἂν ἔτι βουλομένοις ἡμῖν
ᾖ· περὶ δὲ τοῦ σοφιστοῦ που δῆλον ὡς οὐκ ἀνετέον πρὶν
ἂν ἱκανῶς αὐτὸν θεασώμεθα. καλῶς εἶπες. ὅτ’ οὖν δὴ τὰ
μὲν ἡμῖν τῶν γενῶν ὡμολόγηται κοινωνεῖν ἐθέλειν ἀλλήλοις,
τὰ δὲ μή, καὶ τὰ μὲν ἐπ’ ὀλίγον, τὰ δ’ ἐπὶ πολλά, τὰ δὲ
καὶ διὰ πάντων οὐδὲν κωλύειν τοῖς πᾶσι κεκοινωνηκέναι, τὸ
δὴ μετὰ τοῦτο συνεπισπώμεθα τῷ λόγῳ τῇδε σκοποῦντες, μὴ
περὶ πάντων τῶν εἰδῶν, ἵνα μὴ ταραττώμεθα ἐν πολλοῖς,
ἀλλὰ προελόμενοι τῶν μεγίστων λεγομένων ἄττα, πρῶτον μὲν
ποῖα ἕκαστά ἐστιν, ἔπειτα κοινωνίας ἀλλήλων πῶς ἔχει
δυνάμεως, ἵνα τό τε ὂν καὶ μὴ ὂν εἰ μὴ πάσῃ σαφηνείᾳ
δυνάμεθα λαβεῖν, ἀλλ’ οὖν λόγου γε ἐνδεεῖς μηδὲν γιγνώμεθα
περὶ αὐτῶν, καθ’ ὅσον ὁ τρόπος ἐνδέχεται τῆς νῦν σκέψεως,
ἐὰν ἄρα ἡμῖν πῃ παρεικάθῃ τὸ μὴ ὂν λέγουσιν ὡς ἔστιν
ὄντως μὴ ὂν ἀθῴοις ἀπαλλάττειν. οὐκοῦν χρή. μέγιστα μὴν
τῶν γενῶν ἃ νυνδὴ διῇμεν τό τε ὂν αὐτὸ καὶ στάσις καὶ
κίνησις. πολύ γε. καὶ μὴν τώ γε δύο φαμὲν αὐτοῖν ἀμείκτω
πρὸς ἀλλήλω. σφόδρα γε. τὸ δέ γε ὂν μεικτὸν ἀμφοῖν· ἐστὸν
γὰρ ἄμφω που. πῶς δ’ οὔ; τρία δὴ γίγνεται ταῦτα. τί μήν;
οὐκοῦν αὐτῶν ἕκαστον τοῖν μὲν δυοῖν ἕτερόν ἐστιν, αὐτὸ
δ’ ἑαυτῷ ταὐτόν. οὕτως. τί ποτ’ αὖ νῦν οὕτως εἰρήκαμεν
τό τε ταὐτὸν καὶ θάτερον; πότερα δύο γένη τινὲ αὐτώ, τῶν
μὲν τριῶν ἄλλω, συμμειγνυμένω μὴν ἐκείνοις ἐξ ἀνάγκης
ἀεί, καὶ περὶ πέντε ἀλλ’ οὐ περὶ τριῶν ὡς ὄντων αὐτῶν
σκεπτέον, ἢ τό τε ταὐτὸν τοῦτο καὶ θάτερον ὡς ἐκείνων τι
προσαγορεύοντες λανθάνομεν ἡμᾶς αὐτούς; ἴσως. ἀλλ’ οὔ τι
μὴν κίνησίς γε καὶ στάσις οὔθ’ ἕτερον οὔτε ταὐτόν ἐστι.
πῶς; ὅτιπερ ἂν κοινῇ προσείπωμεν κίνησιν καὶ στάσιν, τοῦτο
οὐδέτερον αὐτοῖν οἷόν τε εἶναι. τί δή; κίνησίς τε
στήσεται καὶ στάσις αὖ κινηθήσεται· περὶ γὰρ ἀμφότερα
θάτερον ὁποτερονοῦν γιγνόμενον αὐτοῖν ἀναγκάσει μεταβάλλειν
αὖ θάτερον ἐπὶ τοὐναντίον τῆς αὑτοῦ φύσεως, ἅτε μετασχὸν
τοῦ ἐναντίου. κομιδῇ γε. μετέχετον μὴν ἄμφω ταὐτοῦ καὶ
θατέρου. ναί. μὴ τοίνυν λέγωμεν κίνησίν γ’ εἶναι ταὐτὸν ἢ
θάτερον, μηδ’ αὖ στάσιν. μὴ γάρ. ἀλλ’ ἆρα τὸ ὂν καὶ τὸ
ταὐτὸν ὡς ἕν τι διανοητέον ἡμῖν; ἴσως. ἀλλ’ εἰ τὸ ὂν
καὶ τὸ ταὐτὸν μηδὲν διάφορον σημαίνετον, κίνησιν αὖ πάλιν
καὶ στάσιν ἀμφότερα εἶναι λέγοντες ἀμφότερα οὕτως αὐτὰ
ταὐτὸν ὡς ὄντα προσεροῦμεν. ἀλλὰ μὴν τοῦτό γε ἀδύνατον.
ἀδύνατον ἄρα ταὐτὸν καὶ τὸ ὂν ἓν εἶναι. σχεδόν.
τέταρτον δὴ πρὸς τοῖς τρισὶν εἴδεσιν τὸ ταὐτὸν τιθῶμεν;
πάνυ μὲν οὖν. τί δέ; τὸ θάτερον ἆρα ἡμῖν λεκτέον
πέμπτον; ἢ τοῦτο καὶ τὸ ὂν ὡς δύ’ ἄττα ὀνόματα ἐφ’
ἑνὶ γένει διανοεῖσθαι δεῖ; τάχ’ ἄν. ἀλλ’ οἶμαί σε
συγχωρεῖν τῶν ὄντων τὰ μὲν αὐτὰ καθ’ αὑτά, τὰ δὲ πρὸς
ἄλλα ἀεὶ λέγεσθαι. τί δ’ οὔ; τὸ δέ γ’ ἕτερον ἀεὶ πρὸς
ἕτερον· ἦ γάρ; οὕτως. οὐκ ἄν, εἴ γε τὸ ὂν καὶ τὸ
θάτερον μὴ πάμπολυ διεφερέτην· ἀλλ’ εἴπερ θάτερον ἀμφοῖν
μετεῖχε τοῖν εἰδοῖν ὥσπερ τὸ ὄν, ἦν ἄν ποτέ τι καὶ τῶν
ἑτέρων ἕτερον οὐ πρὸς ἕτερον· νῦν δὲ ἀτεχνῶς ἡμῖν
ὅτιπερ ἂν ἕτερον ᾖ, συμβέβηκεν ἐξ ἀνάγκης ἑτέρου τοῦτο
ὅπερ ἐστὶν εἶναι. λέγεις καθάπερ ἔχει. πέμπτον δὴ τὴν
θατέρου φύσιν λεκτέον ἐν τοῖς εἴδεσιν οὖσαν, ἐν οἷς
προαιρούμεθα. ναί. καὶ διὰ πάντων γε αὐτὴν αὐτῶν φήσομεν
εἶναι διεληλυθυῖαν· ἓν ἕκαστον γὰρ ἕτερον εἶναι τῶν
ἄλλων οὐ διὰ τὴν αὑτοῦ φύσιν, ἀλλὰ διὰ τὸ μετέχειν τῆς
ἰδέας τῆς θατέρου. κομιδῇ μὲν οὖν. ὧδε δὴ λέγωμεν ἐπὶ
τῶν πέντε καθ’ ἓν ἀναλαμβάνοντες. πῶς; πρῶτον μὲν κίνησιν,
ὡς ἔστι παντάπασιν ἕτερον στάσεως. ἢ πῶς λέγομεν; οὕτως.
οὐ στάσις ἄρ’ ἐστίν. οὐδαμῶς. ἔστι δέ γε διὰ τὸ μετέχειν
τοῦ ὄντος. ἔστιν. αὖθις δὴ πάλιν ἡ κίνησις ἕτερον
ταὐτοῦ ἐστιν. σχεδόν. οὐ ταὐτὸν ἄρα ἐστίν. οὐ γὰρ οὖν.
ἀλλὰ μὴν αὕτη γ’ ἦν ταὐτὸν διὰ τὸ μετέχειν αὖ πάντ’
αὐτοῦ. καὶ μάλα. τὴν κίνησιν δὴ ταὐτόν τ’ εἶναι καὶ μὴ
ταὐτὸν ὁμολογητέον καὶ οὐ δυσχεραντέον. οὐ γὰρ ὅταν
εἴπωμεν αὐτὴν ταὐτὸν καὶ μὴ ταὐτόν, ὁμοίως εἰρήκαμεν,
ἀλλ’ ὁπόταν μὲν ταὐτόν, διὰ τὴν μέθεξιν ταὐτοῦ πρὸς
ἑαυτὴν οὕτω λέγομεν, ὅταν δὲ μὴ ταὐτόν, διὰ τὴν
κοινωνίαν αὖ θατέρου, δῑ ἣν ἀποχωριζομένη ταὐτοῦ γέγονεν
οὐκ ἐκεῖνο ἀλλ’ ἕτερον, ὥστε ὀρθῶς αὖ λέγεται πάλιν οὐ
ταὐτόν. πάνυ μὲν οὖν. οὐκοῦν κἂν εἴ πῃ μετελάμβανεν
αὐτὴ κίνησις στάσεως, οὐδὲν ἂν ἄτοπον ἦν στάσιμον αὐτὴν
προσαγορεύειν; ὀρθότατά γε, εἴπερ τῶν γενῶν συγχωρησόμεθα τὰ
μὲν ἀλλήλοις ἐθέλειν μείγνυσθαι, τὰ δὲ μή. καὶ μὴν ἐπί γε
τὴν τούτου πρότερον ἀπόδειξιν ἢ τῶν νῦν ἀφικόμεθα,
ἐλέγχοντες ὡς ἔστι κατὰ φύσιν ταύτῃ. πῶς γὰρ οὔ; λέγωμεν
δὴ πάλιν· ἡ κίνησίς ἐστιν ἕτερον τοῦ ἑτέρου, καθάπερ
ταὐτοῦ τε ἦν ἄλλο καὶ τῆς στάσεως; ἀναγκαῖον. οὐχ ἕτερον
ἄρ’ ἐστί πῃ καὶ ἕτερον κατὰ τὸν νυνδὴ λόγον. ἀληθῆ. τί
οὖν δὴ τὸ μετὰ τοῦτο; ἆρ’ αὖ τῶν μὲν τριῶν ἕτερον
αὐτὴν φήσομεν εἶναι, τοῦ δὲ τετάρτου μὴ φῶμεν,
ὁμολογήσαντες αὐτὰ εἶναι πέντε, περὶ ὧν καὶ ἐν οἷς
προυθέμεθα σκοπεῖν; καὶ πῶς; ἀδύνατον γὰρ συγχωρεῖν ἐλάττω
τὸν ἀριθμὸν τοῦ νυνδὴ φανέντος. ἀδεῶς ἄρα τὴν κίνησιν
ἕτερον εἶναι τοῦ ὄντος διαμαχόμενοι λέγωμεν; ἀδεέστατα μὲν
οὖν. οὐκοῦν δὴ σαφῶς ἡ κίνησις ὄντως οὐκ ὄν ἐστι καὶ
ὄν, ἐπείπερ τοῦ ὄντος μετέχει; σαφέστατά γε. ἔστιν ἄρα
ἐξ ἀνάγκης τὸ μὴ ὂν ἐπί τε κινήσεως εἶναι καὶ κατὰ
πάντα τὰ γένη· κατὰ πάντα γὰρ ἡ θατέρου φύσις ἕτερον
ἀπεργαζομένη τοῦ ὄντος ἕκαστον οὐκ ὂν ποιεῖ, καὶ σύμπαντα
δὴ κατὰ ταὐτὰ οὕτως οὐκ ὄντα ὀρθῶς ἐροῦμεν, καὶ πάλιν,
ὅτι μετέχει τοῦ ὄντος, εἶναί τε καὶ ὄντα. κινδυνεύει.
περὶ ἕκαστον ἄρα τῶν εἰδῶν πολὺ μέν ἐστι τὸ ὄν,
ἄπειρον δὲ πλήθει τὸ μὴ ὄν. ἔοικεν. οὐκοῦν καὶ τὸ ὂν
αὐτὸ τῶν ἄλλων ἕτερον εἶναι λεκτέον. ἀνάγκη. καὶ τὸ ὂν
ἄρ’ ἡμῖν, ὅσαπέρ ἐστι τὰ ἄλλα, κατὰ τοσαῦτα οὐκ ἔστιν·
ἐκεῖνα γὰρ οὐκ ὂν ἓν μὲν αὐτό ἐστιν, ἀπέραντα δὲ τὸν
ἀριθμὸν τἆλλα οὐκ ἔστιν αὖ. σχεδὸν οὕτως. οὐκοῦν δὴ
καὶ ταῦτα οὐ δυσχεραντέον, ἐπείπερ ἔχει κοινωνίαν ἀλλήλοις
ἡ τῶν γενῶν φύσις. εἰ δέ τις ταῦτα μὴ συγχωρεῖ, πείσας
ἡμῶν τοὺς ἔμπροσθεν λόγους οὕτω πειθέτω τὰ μετὰ ταῦτα.
δικαιότατα εἴρηκας. ἴδωμεν δὴ καὶ τόδε. τὸ ποῖον; ὁπόταν
τὸ μὴ ὂν λέγωμεν, ὡς ἔοικεν, οὐκ ἐναντίον τι λέγομεν τοῦ
ὄντος ἀλλ’ ἕτερον μόνον. πῶς; οἷον ὅταν εἴπωμέν τι μὴ
μέγα, τότε μᾶλλόν τί σοι φαινόμεθα τὸ σμικρὸν ἢ τὸ ἴσον
δηλοῦν τῷ ῥήματι; καὶ πῶς; οὐκ ἄρ’, ἐναντίον ὅταν
ἀπόφασις λέγηται σημαίνειν, συγχωρησόμεθα, τοσοῦτον δὲ μόνον,
ὅτι τῶν ἄλλων τὶ μηνύει τὸ μὴ καὶ τὸ οὒ προτιθέμενα τῶν
ἐπιόντων ὀνομάτων, μᾶλλον δὲ τῶν πραγμάτων περὶ ἅττ’ ἂν
κέηται τὰ ἐπιφθεγγόμενα ὕστερον τῆς ἀποφάσεως ὀνόματα.
παντάπασι μὲν οὖν. τόδε δὲ διανοηθῶμεν, εἰ καὶ σοὶ
συνδοκεῖ. τὸ ποῖον; ἡ θατέρου μοι φύσις φαίνεται
κατακεκερματίσθαι καθάπερ ἐπιστήμη. πῶς; μία μέν ἐστί που
καὶ ἐκείνη, τὸ δ’ ἐπί τῳ γιγνόμενον μέρος αὐτῆς ἕκαστον
ἀφορισθὲν ἐπωνυμίαν ἴσχει τινὰ ἑαυτῆς ἰδίαν· διὸ πολλαὶ
τέχναι τ’ εἰσὶ λεγόμεναι καὶ ἐπιστῆμαι. πάνυ μὲν οὖν.
οὐκοῦν καὶ τὰ τῆς θατέρου φύσεως μόρια μιᾶς οὔσης ταὐτὸν
πέπονθε τοῦτο. τάχ’ ἄν· ἀλλ’ ὅπῃ δὴ λέγωμεν; ἔστι τῷ
καλῷ τι θατέρου μόριον ἀντιτιθέμενον; ἔστιν. τοῦτ’ οὖν
ἀνώνυμον ἐροῦμεν ἤ τιν’ ἔχον ἐπωνυμίαν; ἔχον· ὃ γὰρ μὴ
καλὸν ἑκάστοτε φθεγγόμεθα, τοῦτο οὐκ ἄλλου τινὸς ἕτερόν
ἐστιν ἢ τῆς τοῦ καλοῦ φύσεως. ἴθι νυν τόδε μοι λέγε. τὸ
ποῖον; ἄλλο τι τῶν ὄντων τινὸς ἑνὸς γένους ἀφορισθὲν καὶ
πρός τι τῶν ὄντων αὖ πάλιν ἀντιτεθὲν οὕτω συμβέβηκεν
εἶναι τὸ μὴ καλόν; οὕτως. ὄντος δὴ πρὸς ὂν ἀντίθεσις,
ὡς ἔοικ’, εἶναί τις συμβαίνει τὸ μὴ καλόν. ὀρθότατα. τί
οὖν; κατὰ τοῦτον τὸν λόγον ἆρα μᾶλλον μὲν τὸ καλὸν ἡμῖν
ἐστι τῶν ὄντων, ἧττον δὲ τὸ μὴ καλόν; οὐδέν. ὁμοίως
ἄρα τὸ μὴ μέγα καὶ τὸ μέγα αὐτὸ εἶναι λεκτέον; ὁμοίως.
οὐκοῦν καὶ τὸ μὴ δίκαιον τῷ δικαίῳ κατὰ ταὐτὰ θετέον
πρὸς τὸ μηδέν τι μᾶλλον εἶναι θάτερον θατέρου; τί μήν; καὶ
τἆλλα δὴ ταύτῃ λέξομεν, ἐπείπερ ἡ θατέρου φύσις ἐφάνη
τῶν ὄντων οὖσα, ἐκείνης δὲ οὔσης ἀνάγκη δὴ καὶ τὰ
μόρια αὐτῆς μηδενὸς ἧττον ὄντα τιθέναι. πῶς γὰρ οὔ;
οὐκοῦν, ὡς ἔοικεν, ἡ τῆς θατέρου μορίου φύσεως καὶ τῆς
τοῦ ὄντος πρὸς ἄλληλα ἀντικειμένων ἀντίθεσις οὐδὲν
ἧττον, εἰ θέμις εἰπεῖν, αὐτοῦ τοῦ ὄντος οὐσία ἐστίν,
οὐκ ἐναντίον ἐκείνῳ σημαίνουσα ἀλλὰ τοσοῦτον μόνον,
ἕτερον ἐκείνου. σαφέστατά γε. τίν’ οὖν αὐτὴν προσείπωμεν;
δῆλον ὅτι τὸ μὴ ὄν, ὃ διὰ τὸν σοφιστὴν ἐζητοῦμεν, αὐτό
ἐστι τοῦτο. πότερον οὖν, ὥσπερ εἶπες, ἔστιν οὐδενὸς τῶν
ἄλλων οὐσίας ἐλλειπόμενον, καὶ δεῖ θαρροῦντα ἤδη λέγειν
ὅτι τὸ μὴ ὂν βεβαίως ἐστὶ τὴν αὑτοῦ φύσιν ἔχον, ὥσπερ
τὸ μέγα ἦν μέγα καὶ τὸ καλὸν ἦν καλὸν καὶ τὸ μὴ μέγα
<μὴ μέγα> καὶ τὸ μὴ καλὸν <μὴ καλόν>, οὕτω δὲ καὶ τὸ μὴ
ὂν κατὰ ταὐτὸν ἦν τε καὶ ἔστι μὴ ὄν, ἐνάριθμον τῶν
πολλῶν ὄντων εἶδος ἕν; ἤ τινα ἔτι πρὸς αὐτό, ὦ
Θεαίτητε, ἀπιστίαν ἔχομεν; οὐδεμίαν. οἶσθ’ οὖν ὅτι
Παρμενίδῃ μακροτέρως τῆς ἀπορρήσεως ἠπιστήκαμεν; τί δή;
πλεῖον ἢ ’κεῖνος ἀπεῖπε σκοπεῖν, ἡμεῖς εἰς τὸ πρόσθεν
ἔτι ζητήσαντες ἀπεδείξαμεν αὐτῷ. πῶς; ὅτι ὁ μέν πού
φησιν— οὐ γὰρ μήποτε τοῦτο δαμῇ, εἶναι μὴ ἐόντα, ἀλλὰ σὺ
τῆσδ’ ἀφ’ ὁδοῦ διζήσιος εἶργε νόημα. λέγει γὰρ οὖν
οὕτως. ἡμεῖς δέ γε οὐ μόνον τὰ μὴ ὄντα ὡς ἔστιν
ἀπεδείξαμεν, ἀλλὰ καὶ τὸ εἶδος ὃ τυγχάνει ὂν τοῦ μὴ
ὄντος ἀπεφηνάμεθα· τὴν γὰρ θατέρου φύσιν ἀποδείξαντες
οὖσάν τε καὶ κατακεκερματισμένην ἐπὶ πάντα τὰ ὄντα πρὸς
ἄλληλα, τὸ πρὸς τὸ ὂν ἕκαστον μόριον αὐτῆς ἀντιτιθέμενον
ἐτολμήσαμεν εἰπεῖν ὡς αὐτὸ τοῦτό ἐστιν ὄντως τὸ μὴ ὄν.
καὶ παντάπασί γε, ὦ ξένε, ἀληθέστατά μοι δοκοῦμεν
εἰρηκέναι. μὴ τοίνυν ἡμᾶς εἴπῃ τις ὅτι τοὐναντίον τοῦ
ὄντος τὸ μὴ ὂν ἀποφαινόμενοι τολμῶμεν λέγειν ὡς ἔστιν.
ἡμεῖς γὰρ περὶ μὲν ἐναντίου τινὸς αὐτῷ χαίρειν πάλαι
λέγομεν, εἴτ’ ἔστιν εἴτε μή, λόγον ἔχον ἢ καὶ
παντάπασιν ἄλογον· ὃ δὲ νῦν εἰρήκαμεν εἶναι τὸ μὴ ὄν,
ἢ πεισάτω τις ὡς οὐ καλῶς λέγομεν ἐλέγξας, ἢ μέχριπερ ἂν
ἀδυνατῇ, λεκτέον καὶ ἐκείνῳ καθάπερ ἡμεῖς λέγομεν, ὅτι
συμμείγνυταί τε ἀλλήλοις τὰ γένη καὶ τό τε ὂν καὶ θάτερον
διὰ πάντων καὶ δῑ ἀλλήλων διεληλυθότε τὸ μὲν ἕτερον
μετασχὸν τοῦ ὄντος ἔστι μὲν διὰ ταύτην τὴν μέθεξιν, οὐ
μὴν ἐκεῖνό γε οὗ μετέσχεν ἀλλ’ ἕτερον, ἕτερον δὲ τοῦ
ὄντος ὂν ἔστι σαφέστατα ἐξ ἀνάγκης εἶναι μὴ ὄν· τὸ δὲ
ὂν αὖ θατέρου μετειληφὸς ἕτερον τῶν ἄλλων ἂν εἴη
γενῶν, ἕτερον δ’ ἐκείνων ἁπάντων ὂν οὐκ ἔστιν ἕκαστον
αὐτῶν οὐδὲ σύμπαντα τὰ ἄλλα πλὴν αὐτό, ὥστε τὸ ὂν
ἀναμφισβητήτως αὖ μυρία ἐπὶ μυρίοις οὐκ ἔστι, καὶ τἆλλα
δὴ καθ’ ἕκαστον οὕτω καὶ σύμπαντα πολλαχῇ μὲν ἔστι,
πολλαχῇ δ’ οὐκ ἔστιν. ἀληθῆ. καὶ ταύταις δὴ ταῖς
ἐναντιώσεσιν εἴτε ἀπιστεῖ τις, σκεπτέον αὐτῷ καὶ λεκτέον
βέλτιόν τι τῶν νῦν εἰρημένων· εἴτε ὥς τι χαλεπὸν
κατανενοηκὼς χαίρει τοτὲ μὲν ἐπὶ θάτερα τοτὲ δ’ ἐπὶ θάτερα
τοὺς λόγους ἕλκων, οὐκ ἄξια πολλῆς σπουδῆς ἐσπούδακεν, ὡς
οἱ νῦν λόγοι φασί. τοῦτο μὲν γὰρ οὔτε τι κομψὸν οὔτε
χαλεπὸν εὑρεῖν, ἐκεῖνο δ’ ἤδη καὶ χαλεπὸν ἅμα καὶ καλόν.
τὸ ποῖον; ὃ καὶ πρόσθεν εἴρηται, τὸ ταῦτα ἐάσαντα ὡς
†δυνατὰ† τοῖς λεγομένοις οἷόν τ’ εἶναι καθ’ ἕκαστον
ἐλέγχοντα ἐπακολουθεῖν, ὅταν τέ τις ἕτερον ὄν πῃ ταὐτὸν
εἶναι φῇ καὶ ὅταν ταὐτὸν ὂν ἕτερον, ἐκείνῃ καὶ κατ’
ἐκεῖνο ὅ φησι τούτων πεπονθέναι πότερον. τὸ δὲ ταὐτὸν
ἕτερον ἀποφαίνειν ἁμῇ γέ πῃ καὶ τὸ θάτερον ταὐτὸν καὶ
τὸ μέγα σμικρὸν καὶ τὸ ὅμοιον ἀνόμοιον, καὶ χαίρειν οὕτω
τἀναντία ἀεὶ προφέροντα ἐν τοῖς λόγοις, οὔτε τις ἔλεγχος
οὗτος ἀληθινὸς ἄρτι τε τῶν ὄντων τινὸς ἐφαπτομένου δῆλος
νεογενὴς ὤν. κομιδῇ μὲν οὖν. καὶ γάρ, ὠγαθέ, τό γε πᾶν
ἀπὸ παντὸς ἐπιχειρεῖν ἀποχωρίζειν ἄλλως τε οὐκ ἐμμελὲς
καὶ δὴ καὶ παντάπασιν ἀμούσου τινὸς καὶ ἀφιλοσόφου. τί δή;
τελεωτάτη πάντων λόγων ἐστὶν ἀφάνισις τὸ διαλύειν ἕκαστον
ἀπὸ πάντων· διὰ γὰρ τὴν ἀλλήλων τῶν εἰδῶν συμπλοκὴν ὁ
λόγος γέγονεν ἡμῖν. ἀληθῆ. σκόπει τοίνυν ὡς ἐν καιρῷ
νυνδὴ τοῖς τοιούτοις διεμαχόμεθα καὶ προσηναγκάζομεν ἐᾶν
ἕτερον ἑτέρῳ μείγνυσθαι. πρὸς δὴ τί; πρὸς τὸ τὸν λόγον
ἡμῖν τῶν ὄντων ἕν τι γενῶν εἶναι. τούτου γὰρ στερηθέντες,
τὸ μὲν μέγιστον, φιλοσοφίας ἂν στερηθεῖμεν· ἔτι δ’ ἐν τῷ
παρόντι δεῖ λόγον ἡμᾶς διομολογήσασθαι τί ποτ’ ἔστιν, εἰ δὲ
ἀφῃρέθημεν αὐτὸ μηδ’ εἶναι τὸ παράπαν, οὐδὲν ἂν ἔτι που
λέγειν οἷοί τ’ ἦμεν. ἀφῃρέθημεν δ’ ἄν, εἰ συνεχωρήσαμεν
μηδεμίαν εἶναι μεῖξιν μηδενὶ πρὸς μηδέν. ὀρθῶς τοῦτό γε·
λόγον δὲ δῑ ὅτι νῦν διομολογητέον οὐκ ἔμαθον. ἀλλ’ ἴσως
τῇδ’ ἑπόμενος ῥᾷστ’ ἂν μάθοις. πῇ; τὸ μὲν δὴ μὴ ὂν
ἡμῖν ἕν τι τῶν ἄλλων γένος ὂν ἀνεφάνη, κατὰ πάντα τὰ
ὄντα διεσπαρμένον. οὕτως. οὐκοῦν τὸ μετὰ τοῦτο σκεπτέον εἰ
δόξῃ τε καὶ λόγῳ μείγνυται. τί δή; μὴ μειγνυμένου μὲν
αὐτοῦ τούτοις ἀναγκαῖον ἀληθῆ πάντ’ εἶναι, μειγνυμένου δὲ
δόξα τε ψευδὴς γίγνεται καὶ λόγος· τὸ γὰρ τὰ μὴ ὄντα
δοξάζειν ἢ λέγειν, τοῦτ’ ἔστι που τὸ ψεῦδος ἐν διανοίᾳ τε
καὶ λόγοις γιγνόμενον. οὕτως. ὄντος δέ γε ψεύδους ἔστιν
ἀπάτη. ναί. καὶ μὴν ἀπάτης οὔσης εἰδώλων τε καὶ εἰκόνων
ἤδη καὶ φαντασίας πάντα ἀνάγκη μεστὰ εἶναι. πῶς γὰρ οὔ;
τὸν δέ γε σοφιστὴν ἔφαμεν ἐν τούτῳ που τῷ τόπῳ
καταπεφευγέναι μέν, ἔξαρνον δὲ γεγονέναι τὸ παράπαν μηδ’
εἶναι ψεῦδος· τὸ γὰρ μὴ ὂν οὔτε διανοεῖσθαί τινα οὔτε
λέγειν· οὐσίας γὰρ οὐδὲν οὐδαμῇ τὸ μὴ ὂν μετέχειν. ἦν
ταῦτα. νῦν δέ γε τοῦτο μὲν ἐφάνη μετέχον τοῦ ὄντος, ὥστε
ταύτῃ μὲν ἴσως οὐκ ἂν μάχοιτο ἔτι· τάχα δ’ ἂν φαίη τῶν
εἰδῶν τὰ μὲν μετέχειν τοῦ μὴ ὄντος, τὰ δ’ οὔ, καὶ λόγον
δὴ καὶ δόξαν εἶναι τῶν οὐ μετεχόντων, ὥστε τὴν
εἰδωλοποιικὴν καὶ φανταστικήν, ἐν ᾗ φαμεν αὐτὸν εἶναι,
διαμάχοιτ’ ἂν πάλιν ὡς παντάπασιν οὐκ ἔστιν, ἐπειδὴ δόξα
καὶ λόγος οὐ κοινωνεῖ τοῦ μὴ ὄντος· ψεῦδος γὰρ τὸ παράπαν
οὐκ εἶναι ταύτης μὴ συνισταμένης τῆς κοινωνίας. διὰ ταῦτ’
οὖν λόγον πρῶτον καὶ δόξαν καὶ φαντασίαν διερευνητέον ὅτι
ποτ’ ἔστιν, ἵνα φανέντων καὶ τὴν κοινωνίαν αὐτῶν τῷ μὴ
ὄντι κατίδωμεν, κατιδόντες δὲ τὸ ψεῦδος ὂν ἀποδείξωμεν,
ἀποδείξαντες δὲ τὸν σοφιστὴν εἰς αὐτὸ ἐνδήσωμεν, εἴπερ
ἔνοχός ἐστιν, ἢ καὶ ἀπολύσαντες ἐν ἄλλῳ γένει ζητῶμεν.
κομιδῇ δέ γε, ὦ ξένε, ἔοικεν ἀληθὲς εἶναι τὸ περὶ τὸν
σοφιστὴν κατ’ ἀρχὰς λεχθέν, ὅτι δυσθήρευτον εἴη τὸ γένος.
φαίνεται γὰρ οὖν προβλημάτων γέμειν, ὧν ἐπειδάν τι
προβάλῃ, τοῦτο πρότερον ἀναγκαῖον διαμάχεσθαι πρὶν ἐπ’
αὐτὸν ἐκεῖνον ἀφικέσθαι. νῦν γὰρ μόγις μὲν τὸ μὴ ὂν ὡς
οὐκ ἔστι προβληθὲν διεπεράσαμεν, ἕτερον δὲ προβέβληται, καὶ
δεῖ δὴ ψεῦδος ὡς ἔστι καὶ περὶ λόγον καὶ περὶ δόξαν
ἀποδεῖξαι, καὶ μετὰ τοῦτο ἴσως ἕτερον, καὶ ἔτ’ ἄλλο μετ’
ἐκεῖνο· καὶ πέρας, ὡς ἔοικεν, οὐδὲν φανήσεταί ποτε.
θαρρεῖν, ὦ Θεαίτητε, χρὴ τὸν καὶ σμικρόν τι δυνάμενον εἰς
τὸ πρόσθεν ἀεὶ προϊέναι. τί γὰρ ὅ γ’ ἀθυμῶν ἐν τούτοις
δράσειεν ἂν ἐν ἄλλοις, ἢ μηδὲν ἐν ἐκείνοις ἀνύτων ἢ
καὶ πάλιν εἰς τοὔπισθεν ἀπωσθείς; σχολῇ που, τὸ κατὰ τὴν
παροιμίαν λεγόμενον, ὅ γε τοιοῦτος ἄν ποτε ἕλοι πόλιν. νῦν
δ’ ἐπεί, ὠγαθέ, τοῦτο ὃ λέγεις διαπεπέρανται, τό τοι
μέγιστον ἡμῖν τεῖχος ᾑρημένον ἂν εἴη, τὰ δ’ ἄλλα ἤδη
ῥᾴω καὶ σμικρότερα. καλῶς εἶπες. λόγον δὴ πρῶτον καὶ
δόξαν, καθάπερ ἐρρήθη νυνδή, λάβωμεν, ἵνα ἐναργέστερον
ἀπολογισώμεθα πότερον αὐτῶν ἅπτεται τὸ μὴ ὂν ἢ
παντάπασιν ἀληθῆ μέν ἐστιν ἀμφότερα ταῦτα, ψεῦδος δὲ
οὐδέποτε οὐδέτερον. ὀρθῶς. φέρε δή, καθάπερ περὶ τῶν
εἰδῶν καὶ τῶν γραμμάτων ἐλέγομεν, περὶ τῶν ὀνομάτων πάλιν
ὡσαύτως ἐπισκεψώμεθα. φαίνεται γάρ πῃ ταύτῃ τὸ νῦν
ζητούμενον. τὸ ποῖον οὖν δὴ περὶ τῶν ὀνομάτων ὑπακουστέον;
εἴτε πάντα ἀλλήλοις συναρμόττει εἴτε μηδέν, εἴτε τὰ μὲν
ἐθέλει, τὰ δὲ μή. δῆλον τοῦτό γε, ὅτι τὰ μὲν ἐθέλει, τὰ
δ’ οὔ. τὸ τοιόνδε λέγεις ἴσως, ὅτι τὰ μὲν ἐφεξῆς
λεγόμενα καὶ δηλοῦντά τι συναρμόττει, τὰ δὲ τῇ συνεχείᾳ
μηδὲν σημαίνοντα ἀναρμοστεῖ. πῶς τί τοῦτ’ εἶπας; ὅπερ
ᾠήθην ὑπολαβόντα σε προσομολογεῖν. ἔστι γὰρ ἡμῖν που τῶν
τῇ φωνῇ περὶ τὴν οὐσίαν δηλωμάτων διττὸν γένος. πῶς; τὸ
μὲν ὀνόματα, τὸ δὲ ῥήματα κληθέν. εἰπὲ ἑκάτερον. τὸ μὲν
ἐπὶ ταῖς πράξεσιν ὂν δήλωμα ῥῆμά που λέγομεν. ναί. τὸ δέ
γ’ ἐπ’ αὐτοῖς τοῖς ἐκείνας πράττουσι σημεῖον τῆς φωνῆς
ἐπιτεθὲν ὄνομα. κομιδῇ μὲν οὖν. οὐκοῦν ἐξ ὀνομάτων μὲν
μόνων συνεχῶς λεγομένων οὐκ ἔστι ποτὲ λόγος, οὐδ’ αὖ
ῥημάτων χωρὶς ὀνομάτων λεχθέντων. ταῦτ’ οὐκ ἔμαθον. δῆλον
γὰρ ὡς πρὸς ἕτερόν τι βλέπων ἄρτι συνωμολόγεις· ἐπεὶ
τοῦτ’ αὐτὸ ἐβουλόμην εἰπεῖν, ὅτι συνεχῶς ὧδε λεγόμενα
ταῦτα οὐκ ἔστι λόγος. πῶς; οἷον “βαδίζει” “τρέχει” “
καθεύδει, ” καὶ τἆλλα ὅσα πράξεις σημαίνει ῥήματα, κἂν
πάντα τις ἐφεξῆς αὔτ’ εἴπῃ, λόγον οὐδέν τι μᾶλλον
ἀπεργάζεται. πῶς γάρ; οὐκοῦν καὶ πάλιν ὅταν λέγηται “λέων”
“ἔλαφος ” “ἵππος,” ὅσα τε ὀνόματα τῶν τὰς πράξεις αὖ
πραττόντων ὠνομάσθη, καὶ κατὰ ταύτην δὴ τὴν συνέχειαν
οὐδείς πω συνέστη λόγος· οὐδεμίαν γὰρ οὔτε οὕτως οὔτ’
ἐκείνως πρᾶξιν οὐδ’ ἀπραξίαν οὐδὲ οὐσίαν ὄντος οὐδὲ μὴ
ὄντος δηλοῖ τὰ φωνηθέντα, πρὶν ἄν τις τοῖς ὀνόμασι τὰ
ῥήματα κεράσῃ. τότε δ’ ἥρμοσέν τε καὶ λόγος ἐγένετο
εὐθὺς ἡ πρώτη συμπλοκή, σχεδὸν τῶν λόγων ὁ πρῶτός τε καὶ
σμικρότατος. πῶς ἄρ’ ὧδε λέγεις; ὅταν εἴπῃ τις·
“ἄνθρωπος μανθάνει,” λόγον εἶναι φὴ|ς τοῦτον ἐλάχιστόν τε
καὶ πρῶτον; ἔγωγε. δηλοῖ γὰρ ἤδη που τότε περὶ τῶν ὄντων
ἢ γιγνομένων ἢ γεγονότων ἢ μελλόντων, καὶ οὐκ ὀνομάζει
μόνον ἀλλά τι περαίνει, συμπλέκων τὰ ῥήματα τοῖς ὀνόμασι.
διὸ λέγειν τε αὐτὸν ἀλλ’ οὐ μόνον ὀνομάζειν εἴπομεν, καὶ
δὴ καὶ τῷ πλέγματι τούτῳ τὸ ὄνομα ἐφθεγξάμεθα λόγον.
ὀρθῶς. οὕτω δὴ καθάπερ τὰ πράγματα τὰ μὲν ἀλλήλοις
ἥρμοττεν, τὰ δ’ οὔ, καὶ περὶ τὰ τῆς φωνῆς αὖ σημεῖα τὰ
μὲν οὐχ ἁρμόττει, τὰ δὲ ἁρμόττοντα αὐτῶν λόγον
ἀπηργάσατο. παντάπασι μὲν οὖν. ἔτι δὴ σμικρὸν τόδε. τὸ
ποῖον; λόγον ἀναγκαῖον, ὅτανπερ ᾖ, τινὸς εἶναι λόγον, μὴ
δὲ τινὸς ἀδύνατον. οὕτως. οὐκοῦν καὶ ποιόν τινα αὐτὸν
εἶναι δεῖ; πῶς δ’ οὔ; προσέχωμεν δὴ τὸν νοῦν ἡμῖν
αὐτοῖς. δεῖ γοῦν. λέξω τοίνυν σοι λόγον συνθεὶς πρᾶγμα
πράξει δῑ ὀνόματος καὶ ῥήματος· ὅτου δ’ ἂν ὁ λόγος ᾖ,
σύ μοι φράζειν. ταῦτ’ ἔσται κατὰ δύναμιν. “Θεαίτητος
κάθηται.” μῶν μὴ μακρὸς ὁ λόγος; οὔκ, ἀλλὰ μέτριος. σὸν
ἔργον δὴ φράζειν περὶ οὗ τ’ ἐστὶ καὶ ὅτου. δῆλον ὅτι
περὶ ἐμοῦ τε καὶ ἐμός. τί δὲ ὅδ’ αὖ; ποῖος; “Θεαίτητος,
ᾧ νῦν ἐγὼ διαλέγομαι, πέτεται.” καὶ τοῦτον οὐδ’ ἂν εἷς
ἄλλως εἴποι πλὴν ἐμόν τε καὶ περὶ ἐμοῦ. ποιὸν δέ γέ
τινά φαμεν ἀναγκαῖον ἕκαστον εἶναι τῶν λόγων. ναί. τούτων
δὴ ποῖόν τινα ἑκάτερον φατέον εἶναι; τὸν μὲν ψευδῆ που,
τὸν δὲ ἀληθῆ. λέγει δὲ αὐτῶν ὁ μὲν ἀληθὴς τὰ ὄντα ὡς
ἔστιν περὶ σοῦ. τί μήν; ὁ δὲ δὴ ψευδὴς ἕτερα τῶν ὄντων.
ναί. τὰ μὴ ὄντ’ ἄρα ὡς ὄντα λέγει. σχεδόν. ὄντων δέ γε
ὄντα ἕτερα περὶ σοῦ. πολλὰ μὲν γὰρ ἔφαμεν ὄντα περὶ
ἕκαστον εἶναί που, πολλὰ δὲ οὐκ ὄντα. κομιδῇ μὲν οὖν.
ὃν ὕστερον δὴ λόγον εἴρηκα περὶ σοῦ, πρῶτον μέν, ἐξ ὧν
ὡρισάμεθα τί ποτ’ ἔστι λόγος, ἀναγκαιότατον αὐτὸν ἕνα τῶν
βραχυτάτων εἶναι. νυνδὴ γοῦν ταύτῃ συνωμολογήσαμεν. ἔπειτα
δέ γε τινός. οὕτως. εἰ δὲ μὴ ἔστιν σός, οὐκ ἄλλου γε
οὐδενός. πῶς γάρ; μηδενὸς <δέ> γε ὢν οὐδ’ ἂν λόγος εἴη
τὸ παράπαν· ἀπεφήναμεν γὰρ ὅτι τῶν ἀδυνάτων ἦν λόγον
ὄντα μηδενὸς εἶναι λόγον. ὀρθότατα. περὶ δὴ σοῦ λεγόμενα,
<λεγόμενα> μέντοι θάτερα ὡς τὰ αὐτὰ καὶ μὴ ὄντα ὡς ὄντα,
παντάπασιν [ὡς] ἔοικεν ἡ τοιαύτη σύνθεσις ἔκ τε ῥημάτων
γιγνομένη καὶ ὀνομάτων ὄντως τε καὶ ἀληθῶς γίγνεσθαι λόγος
ψευδής. ἀληθέστατα μὲν οὖν. τί δὲ δή; διάνοιά τε καὶ δόξα
καὶ φαντασία, μῶν οὐκ ἤδη δῆλον ὅτι ταῦτά γε ψευδῆ τε καὶ
ἀληθῆ πάνθ’ ἡμῶν ἐν ταῖς ψυχαῖς ἐγγίγνεται; πῶς; ὧδ’
εἴσῃ ῥᾷον, ἂν πρῶτον λάβῃς αὐτὰ τί ποτ’ ἔστιν καὶ τί
διαφέρουσιν ἕκαστα ἀλλήλων. δίδου μόνον. οὐκοῦν διάνοια μὲν
καὶ λόγος ταὐτόν· πλὴν ὁ μὲν ἐντὸς τῆς ψυχῆς πρὸς αὑτὴν
διάλογος ἄνευ φωνῆς γιγνόμενος τοῦτ’ αὐτὸ ἡμῖν ἐπωνομάσθη,
διάνοια; πάνυ μὲν οὖν. τὸ δέ γ’ ἀπ’ ἐκείνης ῥεῦμα διὰ
τοῦ στόματος ἰὸν μετὰ φθόγγου κέκληται λόγος; ἀληθῆ. καὶ
μὴν ἐν λόγοις γε αὖ ἴσμεν ἐνὸν— τὸ ποῖον; φάσιν τε καὶ
ἀπόφασιν. ἴσμεν. ὅταν οὖν τοῦτο ἐν ψυχῇ κατὰ διάνοιαν
ἐγγίγνηται μετὰ σιγῆς, πλὴν δόξης ἔχεις ὅτι προσείπῃς
αὐτό; καὶ πῶς; τί δ’ ὅταν μὴ καθ’ αὑτὸ ἀλλὰ δῑ
αἰσθήσεως παρῇ τινι, τὸ τοιοῦτον αὖ πάθος ἆρ’ οἷόν τε
ὀρθῶς εἰπεῖν ἕτερόν τι πλὴν φαντασίαν; οὐδέν. οὐκοῦν
ἐπείπερ λόγος ἀληθὴς ἦν καὶ ψευδής, τούτων δ’ ἐφάνη
διάνοια μὲν αὐτῆς πρὸς ἑαυτὴν ψυχῆς διάλογος, δόξα δὲ
διανοίας ἀποτελεύτησις, “ φαίνεται ” δὲ ὃ λέγομεν σύμμειξις
αἰσθήσεως καὶ δόξης, ἀνάγκη δὴ καὶ τούτων τῷ λόγῳ
συγγενῶν ὄντων ψευδῆ [τε] αὐτῶν ἔνια καὶ ἐνίοτε εἶναι.
πῶς δ’ οὔ; κατανοεῖς οὖν ὅτι πρότερον ηὑρέθη ψευδὴς δόξα
καὶ λόγος ἢ κατὰ τὴν προσδοκίαν ἣν ἐφοβήθημεν ἄρτι, μὴ
παντάπασιν ἀνήνυτον ἔργον ἐπιβαλλοίμεθα ζητοῦντες αὐτό;
κατανοῶ. μὴ τοίνυν μηδ’ εἰς τὰ λοιπὰ ἀθυμῶμεν. ἐπειδὴ γὰρ
πέφανται ταῦτα, τῶν ἔμπροσθεν ἀναμνησθῶμεν κατ’ εἴδη
διαιρέσεων. ποίων δή; διειλόμεθα τῆς εἰδωλοποιικῆς εἴδη δύο,
τὴν μὲν εἰκαστικήν, τὴν δὲ φανταστικήν. ναί. καὶ τὸν
σοφιστὴν εἴπομεν ὡς ἀποροῖμεν εἰς ὁποτέραν θήσομεν. ἦν
ταῦτα. καὶ τοῦθ’ ἡμῶν ἀπορουμένων ἔτι μείζων κατεχύθη
σκοτοδινία, φανέντος τοῦ λόγου τοῦ πᾶσιν ἀμφισβητοῦντος ὡς
οὔτε εἰκὼν οὔτε εἴδωλον οὔτε φάντασμ’ εἴη τὸ παράπαν
οὐδὲν διὰ τὸ μηδαμῶς μηδέποτε μηδαμοῦ ψεῦδος εἶναι. λέγεις
ἀληθῆ. νῦν δέ γ’ ἐπειδὴ πέφανται μὲν λόγος, πέφανται δ’
οὖσα δόξα ψευδής, ἐγχωρεῖ δὴ μιμήματα τῶν ὄντων εἶναι
καὶ τέχνην ἐκ ταύτης γίγνεσθαι τῆς διαθέσεως ἀπατητικήν.
ἐγχωρεῖ. καὶ μὴν ὅτι γ’ ἦν ὁ σοφιστὴς τούτων πότερον,
διωμολογημένον ἡμῖν ἐν τοῖς πρόσθεν ἦν. ναί. πάλιν τοίνυν
ἐπιχειρῶμεν, σχίζοντες διχῇ τὸ προτεθὲν γένος, πορεύεσθαι
κατὰ τοὐπὶ δεξιὰ ἀεὶ μέρος τοῦ τμηθέντος, ἐχόμενοι τῆς
τοῦ σοφιστοῦ κοινωνίας, ἕως ἂν αὐτοῦ τὰ κοινὰ πάντα
περιελόντες, τὴν οἰκείαν λιπόντες φύσιν ἐπιδείξωμεν μάλιστα
μὲν ἡμῖν αὐτοῖς, ἔπειτα καὶ τοῖς ἐγγυτάτω γένει τῆς
τοιαύτης μεθόδου πεφυκόσιν. ὀρθῶς. οὐκοῦν τότε μὲν ἠρχόμεθα
ποιητικὴν καὶ κτητικὴν τέχνην διαιρούμενοι; ναί. καὶ τῆς
κτητικῆς ἐν θηρευτικῇ καὶ ἀγωνίᾳ καὶ ἐμπορικῇ καί τισιν
ἐν τοιούτοις εἴδεσιν ἐφαντάζεθ’ ἡμῖν; πάνυ μὲν οὖν. νῦν
δέ γ’ ἐπειδὴ μιμητικὴ περιείληφεν αὐτὸν τέχνη, δῆλον ὡς
αὐτὴν τὴν ποιητικὴν δίχα διαιρετέον πρώτην. ἡ γάρ που
μίμησις ποίησίς τίς ἐστιν, εἰδώλων μέντοι, φαμέν, ἀλλ’ οὐκ
αὐτῶν ἑκάστων· ἦ γάρ; παντάπασι μὲν οὖν. ποιητικῆς δὴ
πρῶτον δύ’ ἔστω μέρη. ποίω; τὸ μὲν θεῖον, τὸ δ’
ἀνθρώπινον. οὔπω μεμάθηκα. ποιητικήν, εἴπερ μεμνήμεθα τὰ
κατ’ ἀρχὰς λεχθέντα, πᾶσαν ἔφαμεν εἶναι δύναμιν ἥτις ἂν
αἰτία γίγνηται τοῖς μὴ πρότερον οὖσιν ὕστερον γίγνεσθαι.
μεμνήμεθα. ζῷα δὴ πάντα θνητά, καὶ δὴ καὶ φυτὰ ὅσα τ’
ἐπὶ γῆς ἐκ σπερμάτων καὶ ῥιζῶν φύεται, καὶ ὅσα ἄψυχα ἐν
γῇ συνίσταται σώματα τηκτὰ καὶ ἄτηκτα, μῶν ἄλλου τινὸς ἢ
θεοῦ δημιουργοῦντος φήσομεν ὕστερον γίγνεσθαι πρότερον οὐκ
ὄντα; ἢ τῷ τῶν πολλῶν δόγματι καὶ ῥήματι χρώμενοι— ποίῳ
τῳ; τὴν φύσιν αὐτὰ γεννᾶν ἀπό τινος αἰτίας αὐτομάτης καὶ
ἄνευ διανοίας φυούσης, ἢ μετὰ λόγου τε καὶ ἐπιστήμης θείας
ἀπὸ θεοῦ γιγνομένης; ἐγὼ μὲν ἴσως διὰ τὴν ἡλικίαν
πολλάκις ἀμφότερα μεταδοξάζω· νῦν μὴν βλέπων εἰς σὲ καὶ
ὑπολαμβάνων οἴεσθαί σε κατά γε θεὸν αὐτὰ γίγνεσθαι, ταύτῃ
καὶ αὐτὸς νενόμικα. καλῶς γε, ὦ Θεαίτητε. καὶ εἰ μέν γέ σε
ἡγούμεθα τῶν εἰς τὸν ἔπειτ’ <ἂν> χρόνον ἄλλως πως
δοξαζόντων εἶναι, νῦν ἂν τῷ λόγῳ μετὰ πειθοῦς ἀναγκαίας
ἐπεχειροῦμεν ποιεῖν ὁμολογεῖν· ἐπειδὴ δέ σου καταμανθάνω τὴν
φύσιν, ὅτι καὶ ἄνευ τῶν παρ’ ἡμῶν λόγων αὐτὴ πρόσεισιν
ἐφ’ ἅπερ νῦν ἕλκεσθαι φῄς, ἐάσω· χρόνος γὰρ ἐκ περιττοῦ
γίγνοιτ’ ἄν. ἀλλὰ θήσω τὰ μὲν φύσει λεγόμενα ποιεῖσθαι
θείᾳ τέχνῃ, τὰ δ’ ἐκ τούτων ὑπ’ ἀνθρώπων συνιστάμενα
ἀνθρωπίνῃ, καὶ κατὰ τοῦτον δὴ τὸν λόγον δύο ποιητικῆς
γένη, τὸ μὲν ἀνθρώπινον εἶναι, τὸ δὲ θεῖον. ὀρθῶς. τέμνε
δὴ δυοῖν οὔσαιν δίχα ἑκατέραν αὖθις. πῶς; οἷον τότε μὲν
κατὰ πλάτος τέμνων τὴν ποιητικὴν πᾶσαν, νῦν δὲ αὖ κατὰ
μῆκος. τετμήσθω. τέτταρα μὴν αὐτῆς οὕτω τὰ πάντα μέρη
γίγνεται, δύο μὲν τὰ πρὸς ἡμῶν, ἀνθρώπεια, δύο δ’ αὖ τὰ
πρὸς θεῶν, θεῖα. ναί. τὰ δέ γ’ ὡς ἑτέρως αὖ διῃρημένα,
μέρος μὲν ἓν ἀφ’ ἑκατέρας τῆς μερίδος αὐτοποιητικόν, τὼ δ’
ὑπολοίπω σχεδὸν μάλιστ’ ἂν λεγοίσθην εἰδωλοποιικώ· καὶ κατὰ
ταῦτα δὴ πάλιν ἡ ποιητικὴ διχῇ διαιρεῖται. λέγε ὅπῃ
ἑκατέρα αὖθις. ἡμεῖς μέν που καὶ τἆλλα ζῷα καὶ ἐξ ὧν
τὰ πεφυκότ’ ἐστίν, πῦρ καὶ ὕδωρ καὶ τὰ τούτων ἀδελφά,
θεοῦ γεννήματα πάντα ἴσμεν αὐτὰ ἀπειργασμένα ἕκαστα· ἢ
πῶς; οὕτως. τούτων δέ γε ἑκάστων εἴδωλα ἀλλ’ οὐκ αὐτὰ
παρέπεται, δαιμονίᾳ καὶ ταῦτα μηχανῇ γεγονότα. ποῖα; τά τε
ἐν τοῖς ὕπνοις καὶ ὅσα μεθ’ ἡμέραν φαντάσματα αὐτοφυῆ
λέγεται, σκιὰ μὲν ὅταν ἐν τῷ πυρὶ σκότος ἐγγίγνηται,
διπλοῦν δὲ ἡνίκ’ ἂν φῶς οἰκεῖόν τε καὶ ἀλλότριον περὶ
τὰ λαμπρὰ καὶ λεῖα εἰς ἓν συνελθὸν τῆς ἔμπροσθεν εἰωθυίας
ὄψεως ἐναντίαν αἴσθησιν παρέχον εἶδος ἀπεργάζηται. δύο
γὰρ οὖν ἐστι ταῦτα θείας ἔργα ποιήσεως, αὐτό τε καὶ τὸ
παρακολουθοῦν εἴδωλον ἑκάστῳ. τί δὲ τὴν ἡμετέραν τέχνην;
ἆρ’ οὐκ αὐτὴν μὲν οἰκίαν οἰκοδομικῇ φήσομεν ποιεῖν,
γραφικῇ δέ τιν’ ἑτέραν, οἷον ὄναρ ἀνθρώπινον ἐγρηγορόσιν
ἀπειργασμένην; πάνυ μὲν οὖν. οὐκοῦν καὶ τἆλλα οὕτω κατὰ
δύο διττὰ ἔργα τῆς ἡμετέρας αὖ ποιητικῆς πράξεως, τὸ μὲν
αὐτό, φαμέν, [αὐτουργική], τὸ δὲ εἴδωλον [εἰδωλοποιική].
νῦν μᾶλλον ἔμαθον, καὶ τίθημι δύο διχῇ ποιητικῆς εἴδει·
θείαν μὲν καὶ ἀνθρωπίνην κατὰ θάτερον τμῆμα, κατὰ δὲ
θάτερον τὸ μὲν αὐτῶν ὄν, τὸ δὲ ὁμοιωμάτων τινῶν γέννημα.
τῆς τοίνυν εἰδωλουργικῆς ἀναμνησθῶμεν ὅτι τὸ μὲν
εἰκαστικόν, τὸ δὲ φανταστικὸν ἔμελλεν εἶναι γένος, εἰ τὸ
ψεῦδος ὄντως ὂν ψεῦδος καὶ τῶν ὄντων ἕν τι φανείη
πεφυκός. ἦν γὰρ οὖν. οὐκοῦν ἐφάνη τε καὶ διὰ ταῦτα δὴ
καταριθμήσομεν αὐτὼ νῦν ἀναμφισβητήτως εἴδη δύο; ναί. τὸ
τοίνυν φανταστικὸν αὖθις διορίζωμεν δίχα. πῇ; τὸ μὲν δῑ
ὀργάνων γιγνόμενον, τὸ δὲ αὐτοῦ παρέχοντος ἑαυτὸν ὄργανον
τοῦ ποιοῦντος τὸ φάντασμα. πῶς φῄς; ὅταν οἶμαι τὸ σὸν
σχῆμά τις τῷ ἑαυτοῦ χρώμενος σώματι προσόμοιον ἢ φωνὴν
φωνῇ φαίνεσθαι ποιῇ, μίμησις τοῦτο τῆς φανταστικῆς μάλιστα
κέκληταί που. ναί. μιμητικὸν δὴ τοῦτο αὐτῆς προσειπόντες
ἀπονειμώμεθα· τὸ δ’ ἄλλο πᾶν ἀφῶμεν μαλακισθέντες καὶ
παρέντες ἑτέρῳ συναγαγεῖν τε εἰς ἓν καὶ πρέπουσαν
ἐπωνυμίαν ἀποδοῦναί τιν’ αὐτῷ. νενεμήσθω, τὸ δὲ μεθείσθω.
καὶ μὴν καὶ τοῦτο ἔτι διπλοῦν, ὦ Θεαίτητε, ἄξιον
ἡγεῖσθαι· δῑ ἃ δέ, σκόπει. λέγε. τῶν μιμουμένων οἱ μὲν
εἰδότες ὃ μιμοῦνται τοῦτο πράττουσιν, οἱ δ’ οὐκ εἰδότες.
καίτοι τίνα μείζω διαίρεσιν ἀγνωσίας τε καὶ γνώσεως θήσομεν;
οὐδεμίαν. οὐκοῦν τό γε ἄρτι λεχθὲν εἰδότων ἦν μίμημα; τὸ
γὰρ σὸν σχῆμα καὶ σὲ γιγνώσκων ἄν τις μιμήσαιτο. πῶς δ’
οὔ; τί δὲ δικαιοσύνης τὸ σχῆμα καὶ ὅλης συλλήβδην ἀρετῆς;
ἆρ’ οὐκ ἀγνοοῦντες μέν, δοξάζοντες δέ πῃ, σφόδρα
ἐπιχειροῦσιν πολλοὶ τὸ δοκοῦν σφίσιν τοῦτο ὡς ἐνὸν αὐτοῖς
προθυμεῖσθαι φαίνεσθαι ποιεῖν, ὅτι μάλιστα ἔργοις τε καὶ
λόγοις μιμούμενοι; καὶ πάνυ γε πολλοί. μῶν οὖν πάντες
ἀποτυγχάνουσι τοῦ δοκεῖν εἶναι δίκαιοι μηδαμῶς ὄντες; ἢ
τούτου πᾶν τοὐναντίον; πᾶν. μιμητὴν δὴ τοῦτόν γε ἕτερον
ἐκείνου λεκτέον οἶμαι, τὸν ἀγνοοῦντα τοῦ γιγνώσκοντος. ναί.
πόθεν οὖν ὄνομα ἑκατέρῳ τις αὐτῶν λήψεται πρέπον; ἢ
δῆλον δὴ χαλεπὸν ὄν, διότι τῆς τῶν γενῶν κατ’ εἴδη
διαιρέσεως παλαιά τις, ὡς ἔοικεν, ἀργία τοῖς ἔμπροσθεν καὶ
ἀσύννους παρῆν, ὥστε μηδ’ ἐπιχειρεῖν μηδένα διαιρεῖσθαι·
καθὸ δὴ τῶν ὀνομάτων ἀνάγκη μὴ σφόδρα εὐπορεῖν. ὅμως δέ,
κἂν εἰ τολμηρότερον εἰρῆσθαι, διαγνώσεως ἕνεκα τὴν μὲν
μετὰ δόξης μίμησιν δοξομιμητικὴν προσείπωμεν, τὴν δὲ μετ’
ἐπιστήμης ἱστορικήν τινα μίμησιν. ἔστω. θατέρῳ τοίνυν
χρηστέον· ὁ γὰρ σοφιστὴς οὐκ ἐν τοῖς εἰδόσιν ἦν ἀλλ’ ἐν
τοῖς μιμουμένοις δή. καὶ μάλα. τὸν δοξομιμητὴν δὴ σκοπώμεθα
ὥσπερ σίδηρον, εἴτε ὑγιὴς εἴτε διπλόην ἔτ’ ἔχων τινά
ἐστιν ἐν αὑτῷ. σκοπῶμεν. ἔχει τοίνυν καὶ μάλα συχνήν. ὁ
μὲν γὰρ εὐήθης αὐτῶν ἐστιν, οἰόμενος εἰδέναι ταῦτα ἃ
δοξάζει· τὸ δὲ θατέρου σχῆμα διὰ τὴν ἐν τοῖς λόγοις
κυλίνδησιν ἔχει πολλὴν ὑποψίαν καὶ φόβον ὡς ἀγνοεῖ ταῦτα
ἃ πρὸς τοὺς ἄλλους ὡς εἰδὼς ἐσχημάτισται. πάνυ μὲν οὖν
ἔστιν ἑκατέρου γένος ὧν εἴρηκας. οὐκοῦν τὸν μὲν ἁπλοῦν
μιμητήν τινα, τὸν δὲ εἰρωνικὸν μιμητὴν θήσομεν; εἰκὸς γοῦν.
τούτου δ’ αὖ τὸ γένος ἓν ἢ δύο φῶμεν; ὅρα σύ. σκοπῶ,
καί μοι διττὼ καταφαίνεσθόν τινε· τὸν μὲν δημοσίᾳ τε καὶ
μακροῖς λόγοις πρὸς πλήθη δυνατὸν εἰρωνεύεσθαι καθορῶ, τὸν
δὲ ἰδίᾳ τε καὶ βραχέσι λόγοις ἀναγκάζοντα τὸν
προσδιαλεγόμενον ἐναντιολογεῖν αὐτὸν αὑτῷ. λέγεις ὀρθότατα.
τίνα οὖν ἀποφαινώμεθα τὸν μακρολογώτερον εἶναι; πότερα
πολιτικὸν ἢ δημολογικόν; δημολογικόν. τί δὲ τὸν ἕτερον
ἐροῦμεν; σοφὸν ἢ σοφιστικόν; τὸ μέν που σοφὸν ἀδύνατον,
ἐπείπερ οὐκ εἰδότα αὐτὸν ἔθεμεν· μιμητὴς δ’ ὢν τοῦ σοφοῦ
δῆλον ὅτι παρωνύμιον αὐτοῦ τι λήψεται, καὶ σχεδὸν ἤδη
μεμάθηκα ὅτι τοῦτον δεῖ προσειπεῖν ἀληθῶς αὐτὸν ἐκεῖνον
τὸν παντάπασιν ὄντως σοφιστήν. οὐκοῦν συνδήσομεν αὐτοῦ,
καθάπερ ἔμπροσθεν, τοὔνομα συμπλέξαντες ἀπὸ τελευτῆς ἐπ’
ἀρχήν; πάνυ μὲν οὖν. τὸ δὴ τῆς ἐναντιοποιολογικῆς
εἰρωνικοῦ μέρους τῆς δοξαστικῆς μιμητικόν, τοῦ φανταστικοῦ
γένους ἀπὸ τῆς εἰδωλοποιικῆς οὐ θεῖον ἀλλ’ ἀνθρωπικὸν τῆς
ποιήσεως ἀφωρισμένον ἐν λόγοις τὸ θαυματοποιικὸν μόριον,
“ταύτης τῆς γενεᾶς τε καὶ αἵματος” ὃς ἂν φῇ τὸν ὄντως
σοφιστὴν εἶναι, τἀληθέστατα, ὡς ἔοικεν, ἐρεῖ. παντάπασι
μὲν οὖν. Πολιτικός Σωκράτης Θεόδωρος Ξένος Σωκράτης ὁ
Νεώτερος ἦ πολλὴν χάριν ὀφείλω σοι τῆς Θεαιτήτου γνωρίσεως,
ὦ Θεόδωρε, ἅμα καὶ τῆς τοῦ ξένου. τάχα δέ [γε], ὦ
Σώκρατες, ὀφειλήσεις ταύτης τριπλασίαν· ἐπειδὰν τόν τε
πολιτικὸν ἀπεργάσωνταί σοι καὶ τὸν φιλόσοφον. εἶεν· οὕτω
τοῦτο, ὦ φίλε Θεόδωρε, φήσομεν ἀκηκοότες εἶναι τοῦ περὶ
λογισμοὺς καὶ τὰ γεωμετρικὰ κρατίστου; πῶς, ὦ Σώκρατες; τῶν
ἀνδρῶν ἕκαστον θέντος τῆς ἴσης ἀξίας, οἳ τῇ τιμῇ
πλέον ἀλλήλων ἀφεστᾶσιν ἢ κατὰ τὴν ἀναλογίαν τὴν τῆς
ὑμετέρας τέχνης. εὖ γε νὴ τὸν ἡμέτερον θεόν, ὦ Σώκρατες,
τὸν Ἄμμωνα, καὶ δικαίως, καὶ πάνυ μὲν οὖν μνημονικῶς
ἐπέπληξάς μοι τὸ περὶ τοὺς λογισμοὺς ἁμάρτημα. καὶ σὲ μὲν
ἀντὶ τούτων εἰς αὖθις μέτειμι· σὺ δ’ ἡμῖν, ὦ ξένε,
μηδαμῶς ἀποκάμῃς χαριζόμενος, ἀλλ’ ἑξῆς, εἴτε τὸν
πολιτικὸν ἄνδρα πρότερον εἴτε τὸν φιλόσοφον προαιρῇ,
προελόμενος διέξελθε. ταῦτ’, ὦ Θεόδωρε, ποιητέον· ἐπείπερ
ἅπαξ γε ἐγκεχειρήκαμεν, [καὶ] οὐκ ἀποστατέον πρὶν ἂν
αὐτῶν πρὸς τὸ τέλος ἔλθωμεν. ἀλλὰ γὰρ περὶ Θεαιτήτου
τοῦδε τί χρὴ δρᾶν με; τοῦ πέρι; διαναπαύσωμεν αὐτὸν
μεταλαβόντες αὐτοῦ τὸν συγγυμναστὴν τόνδε Σωκράτη; ἢ πῶς
συμβουλεύεις; καθάπερ εἶπες, μεταλάμβανε· νέω γὰρ ὄντε
ῥᾷον οἴσετον πάντα πόνον ἀναπαυομένω. καὶ μὴν
κινδυνεύετον, ὦ ξένε, ἄμφω ποθὲν ἐμοὶ συγγένειαν ἔχειν
τινά. τὸν μέν γε οὖν ὑμεῖς κατὰ τὴν τοῦ προσώπου φύσιν
ὅμοιον ἐμοὶ φαίνεσθαί φατε, τοῦ δ’ ἡμῖν ἡ κλῆσις ὁμώνυμος
οὖσα καὶ ἡ πρόσρησις παρέχεταί τινα οἰκειότητα. δεῖ δὴ
τούς γε συγγενεῖς ἡμᾶς ἀεὶ προθύμως διὰ λόγων ἀναγνωρίζειν.
Θεαιτήτῳ μὲν οὖν αὐτός τε συνέμειξα χθὲς διὰ λόγων καὶ
νῦν ἀκήκοα ἀποκρινομένου, Σωκράτους δὲ οὐδέτερα· δεῖ δὲ
σκέψασθαι καὶ τοῦτον. ἐμοὶ μὲν οὖν εἰς αὖθις, σοὶ δὲ νῦν
ἀποκρινέσθω. ταῦτ’ ἔσται. ὦ Σώκρατες, ἀκούεις δὴ
Σωκράτους; ναί. συγχωρεῖς οὖν οἷς λέγει; πάνυ μὲν οὖν. οὐ
τὰ σὰ κωλύειν φαίνεται, δεῖ δὲ ἴσως ἔτι ἧττον τἀμὰ
διακωλύειν. ἀλλὰ δὴ μετὰ τὸν σοφιστὴν ἀναγκαῖον, ὡς ἐμοὶ
φαίνεται, πολιτικὸν [τὸν ἄνδρα] διαζητεῖν νῷν· καί μοι λέγε
πότερον τῶν ἐπιστημόνων τιν’ ἡμῖν καὶ τοῦτον θετέον, ἢ
πῶς; οὕτως. τὰς ἐπιστήμας ἄρα διαληπτέον, ὥσπερ ἡνίκα
τὸν πρότερον ἐσκοποῦμεν; τάχ’ ἄν. οὐ μὲν δὴ κατὰ ταὐτόν
γε, ὦ Σώκρατες, φαίνεταί μοι τμῆμα. τί μήν; κατ’ ἄλλο.
ἔοικέν γε. τὴν οὖν πολιτικὴν ἀτραπὸν πῇ τις ἀνευρήσει;
δεῖ γὰρ αὐτὴν ἀνευρεῖν, καὶ χωρὶς ἀφελόντας ἀπὸ τῶν
ἄλλων ἰδέαν αὐτῇ μίαν ἐπισφραγίσασθαι, καὶ ταῖς ἄλλαις
ἐκτροπαῖς ἓν ἄλλο εἶδος ἐπισημηναμένους πάσας τὰς
ἐπιστήμας ὡς οὔσας δύο εἴδη διανοηθῆναι τὴν ψυχὴν ἡμῶν
ποιῆσαι. τοῦτ’ ἤδη σὸν οἶμαι τὸ ἔργον, ὦ ξένε, ἀλλ’ οὐκ
ἐμὸν γίγνεται. δεῖ γε μήν, ὦ Σώκρατες, αὐτὸ εἶναι καὶ
σόν, ὅταν ἐμφανὲς ἡμῖν γένηται. καλῶς εἶπες. ἆρ’ οὖν
οὐκ ἀριθμητικὴ μὲν καί τινες ἕτεραι ταύτῃ συγγενεῖς τέχναι
ψιλαὶ τῶν πράξεών εἰσι, τὸ δὲ γνῶναι παρέσχοντο μόνον;
ἔστιν οὕτως. αἱ δέ γε περὶ τεκτονικὴν αὖ καὶ σύμπασαν
χειρουργίαν ὥσπερ ἐν ταῖς πράξεσιν ἐνοῦσαν σύμφυτον τὴν
ἐπιστήμην κέκτηνται, καὶ συναποτελοῦσι τὰ γιγνόμενα ὑπ’
αὐτῶν σώματα πρότερον οὐκ ὄντα. τί μήν; ταύτῃ τοίνυν
συμπάσας ἐπιστήμας διαίρει, τὴν μὲν πρακτικὴν προσειπών, τὴν
δὲ μόνον γνωστικήν. ἔστω σοι ταῦθ’ ὡς μιᾶς ἐπιστήμης τῆς
ὅλης εἴδη δύο. πότερον οὖν τὸν πολιτικὸν καὶ βασιλέα καὶ
δεσπότην καὶ ἔτ’ οἰκονόμον θήσομεν ὡς ἓν πάντα ταῦτα
προσαγορεύοντες, ἢ τοσαύτας τέχνας αὐτὰς εἶναι φῶμεν
ὅσαπερ ὀνόματα ἐρρήθη; μᾶλλον δέ μοι δεῦρο ἕπου. πῇ;
τῇδε. εἴ τῴ τις τῶν δημοσιευόντων ἰατρῶν ἱκανὸς
συμβουλεύειν ἰδιωτεύων αὐτός, ἆρ’ οὐκ ἀναγκαῖον αὐτῷ
προσαγορεύεσθαι τοὔνομα τῆς τέχνης ταὐτὸν ὅπερ ᾧ
συμβουλεύει; ναί. τί δ’; ὅστις βασιλεύοντι χώρας ἀνδρὶ
παραινεῖν δεινὸς ἰδιώτης ὢν αὐτός, ἆρ’ οὐ φήσομεν ἔχειν
αὐτὸν τὴν ἐπιστήμην ἣν ἔδει τὸν ἄρχοντα αὐτὸν
κεκτῆσθαι; φήσομεν. ἀλλὰ μὴν ἥ γε ἀληθινοῦ βασιλέως
βασιλική; ναί. ταύτην δὲ ὁ κεκτημένος οὐκ, ἄντε ἄρχων
ἄντε ἰδιώτης ὢν τυγχάνῃ, πάντως κατά γε τὴν τέχνην αὐτὴν
βασιλικὸς ὀρθῶς προσρηθήσεται; δίκαιον γοῦν. καὶ μὴν
οἰκονόμος γε καὶ δεσπότης ταὐτόν. τί μήν; τί δέ; μεγάλης
σχῆμα οἰκήσεως ἢ σμικρᾶς αὖ πόλεως ὄγκος μῶν τι πρὸς
ἀρχὴν διοίσετον; οὐδέν. οὐκοῦν, ὃ νυνδὴ διεσκοπούμεθα,
φανερὸν ὡς ἐπιστήμη μία περὶ πάντ’ ἐστὶ ταῦτα· ταύτην δὲ
εἴτε βασιλικὴν εἴτε πολιτικὴν εἴτε οἰκονομικήν τις
ὀνομάζει, μηδὲν αὐτῷ διαφερώμεθα. τί γάρ; ἀλλὰ μὴν τόδε
γε δῆλον, ὡς βασιλεὺς ἅπας χερσὶ καὶ σύμπαντι τῷ σώματι
σμίκρ’ ἄττα εἰς τὸ κατέχειν τὴν ἀρχὴν δύναται πρὸς τὴν
τῆς ψυχῆς σύνεσιν καὶ ῥώμην. δῆλον. τῆς δὴ γνωστικῆς μᾶλλον
ἢ τῆς χειροτεχνικῆς καὶ ὅλως πρακτικῆς βούλει τὸν βασιλέα
φῶμεν οἰκειότερον εἶναι; τί μήν; τὴν ἄρα πολιτικὴν καὶ
πολιτικὸν καὶ βασιλικὴν καὶ βασιλικὸν εἰς ταὐτὸν ὡς ἓν
πάντα ταῦτα συνθήσομεν; δῆλον. οὐκοῦν πορευοίμεθ’ ἂν ἑξῆς,
εἰ μετὰ ταῦτα τὴν γνωστικὴν διοριζοίμεθα; πάνυ γε. πρόσεχε δὴ
τὸν νοῦν ἂν ἄρα ἐν αὐτῇ τινα διαφυὴν κατανοήσωμεν. φράζε
ποίαν. τοιάνδε. λογιστική πού τις ἡμῖν ἦν τέχνη. ναί. τῶν
γνωστικῶν γε οἶμαι παντάπασι τεχνῶν. πῶς δ’ οὔ; γνούσῃ δὴ
λογιστικῇ τὴν ἐν τοῖς ἀριθμοῖς διαφορὰν μῶν τι πλέον ἔργον
δώσομεν ἢ τὰ γνωσθέντα κρῖναι; τί μήν; καὶ γὰρ ἀρχιτέκτων
γε πᾶς οὐκ αὐτὸς ἐργατικὸς ἀλλ’ ἐργατῶν ἄρχων. ναί.
παρεχόμενός γέ που γνῶσιν ἀλλ’ οὐ χειρουργίαν. οὕτως.
δικαίως δὴ μετέχειν ἂν λέγοιτο τῆς γνωστικῆς ἐπιστήμης.
πάνυ γε. τούτῳ δέ γε οἶμαι προσήκει κρίναντι μὴ τέλος
ἔχειν μηδ’ ἀπηλλάχθαι, καθάπερ ὁ λογιστὴς ἀπήλλακτο,
προστάττειν δὲ ἑκάστοις τῶν ἐργατῶν τό γε πρόσφορον ἕως
ἂν ἀπεργάσωνται τὸ προσταχθέν. ὀρθῶς. οὐκοῦν γνωστικαὶ μὲν
αἵ τε τοιαῦται σύμπασαι καὶ ὁπόσαι συνέπονται τῇ
λογιστικῇ, κρίσει δὲ καὶ ἐπιτάξει διαφέρετον ἀλλήλοιν τούτω
τὼ γένη; φαίνεσθον. ἆρ’ οὖν συμπάσης τῆς γνωστικῆς εἰ τὸ
μὲν ἐπιτακτικὸν μέρος, τὸ δὲ κριτικὸν διαιρούμενοι
προσείποιμεν, ἐμμελῶς ἂν φαῖμεν διῃρῆσθαι; κατά γε τὴν
ἐμὴν δόξαν. ἀλλὰ μὴν τοῖς γε κοινῇ τι πράττουσιν ἀγαπητὸν
ὁμονοεῖν. πῶς δ’ οὔ; τούτου τοίνυν μέχριπερ ἂν αὐτοὶ
κοινωνῶμεν, ἐατέον τά γε τῶν ἄλλων δοξάσματα χαίρειν. τί
μήν; φέρε δή, τούτοιν τοῖν τέχναιν ἡμῖν τὸν βασιλικὸν ἐν
ποτέρᾳ θετέον; ἆρ’ ἐν τῇ κριτικῇ, καθάπερ τινὰ θεατήν,
ἢ μᾶλλον τῆς ἐπιτακτικῆς ὡς ὄντα αὐτὸν τέχνης θήσομεν,
δεσπόζοντά γε; πῶς γὰρ οὐ μᾶλλον; τὴν ἐπιτακτικὴν δὴ τέχνην
πάλιν ἂν εἴη θεατέον εἴ πῃ διέστηκεν. καί μοι δοκεῖ
τῇδέ πῃ, καθάπερ ἡ τῶν καπήλων τέχνη τῆς τῶν αὐτοπωλῶν
διώρισται τέχνης, καὶ τὸ βασιλικὸν γένος ἔοικεν ἀπὸ τοῦ
τῶν κηρύκων γένους ἀφωρίσθαι. πῶς; πωληθέντα που πρότερον
ἔργα ἀλλότρια παραδεχόμενοι δεύτερον πωλοῦσι πάλιν οἱ
κάπηλοι. πάνυ μὲν οὖν. οὐκοῦν καὶ τὸ κηρυκικὸν φῦλον
ἐπιταχθέντ’ ἀλλότρια νοήματα παραδεχόμενον αὐτὸ δεύτερον
ἐπιτάττει πάλιν ἑτέροις. ἀληθέστατα. τί οὖν; εἰς ταὐτὸν
μείξομεν βασιλικὴν ἑρμηνευτικῇ, κελευστικῇ, μαντικῇ,
κηρυκικῇ, καὶ πολλαῖς ἑτέραις τούτων τέχναις συγγενέσιν, αἳ
σύμπασαι τό γ’ ἐπιτάττειν ἔχουσιν; ἢ βούλει, καθάπερ
ᾐκάζομεν νυνδή, καὶ τοὔνομα παρεικάσωμεν, ἐπειδὴ καὶ
σχεδὸν ἀνώνυμον ὂν τυγχάνει τὸ τῶν αὐτεπιτακτῶν γένος, καὶ
ταύτῃ ταῦτα διελώμεθα, τὸ μὲν τῶν βασιλέων γένος εἰς τὴν
αὐτεπιτακτικὴν θέντες, τοῦ δὲ ἄλλου παντὸς ἀμελήσαντες,
ὄνομα ἕτερον αὐτοῖς παραχωρήσαντες θέσθαι τινά; τοῦ γὰρ
ἄρχοντος ἕνεκα ἡμῖν ἡ μέθοδος ἦν ἀλλ’ οὐχὶ τοῦ
ἐναντίου. πάνυ μὲν οὖν. οὐκοῦν ἐπειδὴ τοῦτο μετρίως
ἀφέστηκεν ἀπ’ ἐκείνων, ἀλλοτριότητι διορισθὲν πρὸς
οἰκειότητα, τοῦτο αὐτὸ πάλιν αὖ διαιρεῖν ἀναγκαῖον, εἴ
τινα τομὴν ἔτι ἔχομεν ὑπείκουσαν ἐν τούτῳ; πάνυ γε. καὶ
μὴν φαινόμεθα ἔχειν· ἀλλ’ ἐπακολουθῶν σύντεμνε. πῇ; πάντας
ὁπόσους ἂν ἄρχοντας διανοηθῶμεν ἐπιτάξει προσχρωμένους ἆρ’
οὐχ εὑρήσομεν γενέσεώς τινος ἕνεκα προστάττοντας; πῶς δ’
οὔ; καὶ μὴν τά γε γιγνόμενα πάντα δίχα διαλαβεῖν οὐ
παντάπασι χαλεπόν. πῇ; τὰ μὲν ἄψυχα αὐτῶν ἐστί που
συμπάντων, τὰ δ’ ἔμψυχα. ναί. τούτοις δέ γε αὐτοῖς τὸ τοῦ
γνωστικοῦ μέρος ἐπιτακτικὸν ὄν, εἴπερ βουλόμεθα τέμνειν,
τεμοῦμεν. κατὰ τί; τὸ μὲν ἐπὶ ταῖς τῶν ἀψύχων γενέσεσιν
αὐτοῦ τάττοντες, τὸ δ’ ἐπὶ <ταῖς> τῶν ἐμψύχων· καὶ πᾶν
οὕτως ἤδη διαιρήσεται δίχα. παντάπασί γε. τὸ μὲν τοίνυν
αὐτῶν παραλίπωμεν, τὸ δ’ ἀναλάβωμεν, ἀναλαβόντες δὲ
μερισώμεθα εἰς δύο τὸ σύμπαν. λέγεις δ’ αὐτοῖν ἀναληπτέον
εἶναι πότερον; πάντως που τὸ περὶ τὰ ζῷα ἐπιτακτικόν. οὐ
γὰρ δὴ τό γε τῆς βασιλικῆς ἐπιστήμης ἐστί ποτε τῶν ἀψύχων
ἐπιστατοῦν, οἷον ἀρχιτεκτονικόν, ἀλλὰ γενναιότερον, ἐν τοῖς
ζῴοις καὶ περὶ αὐτὰ ταῦτα τὴν δύναμιν ἀεὶ κεκτημένον.
ὀρθῶς. τήν γε μὴν τῶν ζῴων γένεσιν καὶ τροφὴν τὴν μέν τις
ἂν ἴδοι μονοτροφίαν οὖσαν, τὴν δὲ κοινὴν τῶν ἐν ταῖς
ἀγέλαις θρεμμάτων ἐπιμέλειαν. ὀρθῶς. ἀλλ’ οὐ μὴν τόν γε
πολιτικὸν εὑρήσομεν ἰδιοτρόφον, ὥσπερ βοηλάτην ἤ τινα
ἱπποκόμον, ἀλλ’ ἱπποφορβῷ τε καὶ βουφορβῷ μᾶλλον
προσεοικότα. φαίνεταί γε δὴ ῥηθὲν νῦν. πότερον οὖν τῆς
ζῳοτροφίας τὴν τῶν συμπόλλων κοινὴν τροφὴν ἀγελαιοτροφίαν ἢ
κοινοτροφικήν τινα ὀνομάζομεν; ὁπότερον ἂν ἐν τῷ λόγῳ
συμβαίνῃ. καλῶς γε, ὦ Σώκρατες· κἂν διαφυλάξῃς τὸ μὴ
σπουδάζειν ἐπὶ τοῖς ὀνόμασιν, πλουσιώτερος εἰς τὸ γῆρας
ἀναφανήσῃ φρονήσεως. νῦν δὲ τοῦτο μέν, καθάπερ διακελεύῃ,
ποιητέον· τὴν δὲ ἀγελαιοτροφικὴν ἆρ’ ἐννοεῖς πῇ τις
δίδυμον ἀποφήνας τὸ ζητούμενον ἐν διπλασίοισι τὰ νῦν ἐν
τοῖς ἡμίσεσιν εἰς τότε ποιήσει ζητεῖσθαι; προθυμήσομαι. καί
μοι δοκεῖ τῶν μὲν ἀνθρώπων ἑτέρα τις εἶναι, τῶν δ’ αὖ
θηρίων ἄλλη τροφή. παντάπασί γε προθυμότατα καὶ ἀνδρειότατα
διῄρησαι· μὴ μέντοι τοῦτό γε εἰς αὖθις κατὰ δύναμιν
πάσχωμεν. τὸ ποῖον; μὴ σμικρὸν μόριον ἓν πρὸς μεγάλα καὶ
πολλὰ ἀφαιρῶμεν, μηδὲ εἴδους χωρίς· ἀλλὰ τὸ μέρος ἅμα
εἶδος ἐχέτω. κάλλιστον μὲν γὰρ ἀπὸ τῶν ἄλλων εὐθὺς
διαχωρίζειν τὸ ζητούμενον, ἂν ὀρθῶς ἔχῃ, καθάπερ ὀλίγον
σὺ πρότερον οἰηθεὶς ἔχειν τὴν διαίρεσιν ἐπέσπευσας τὸν
λόγον, ἰδὼν ἐπ’ ἀνθρώπους πορευόμενον· ἀλλὰ γάρ, ὦ φίλε,
λεπτουργεῖν οὐκ ἀσφαλές, διὰ μέσων δὲ ἀσφαλέστερον ἰέναι
τέμνοντας, καὶ μᾶλλον ἰδέαις ἄν τις προστυγχάνοι. τοῦτο δὲ
διαφέρει τὸ πᾶν πρὸς τὰς ζητήσεις. πῶς, ὦ ξένε, λέγεις
τοῦτο; πειρατέον ἔτι σαφέστερον φράζειν εὐνοίᾳ τῆς σῆς
φύσεως, ὦ Σώκρατες. ἐν τῷ μὲν οὖν παρεστηκότι τὰ νῦν
δηλῶσαι μηδὲν ἐνδεῶς ἀδύνατον· ἐπιχειρητέον δέ τι καὶ
σμικρῷ πλέον αὐτὸ προαγαγεῖν εἰς τὸ πρόσθεν σαφηνείας
ἕνεκα. ποῖον οὖν δὴ φράζεις διαιρουμένους ἡμᾶς οὐκ ὀρθῶς
ἄρτι δρᾶν; τοιόνδε, οἷον εἴ τις τἀνθρώπινον ἐπιχειρήσας
δίχα διελέσθαι γένος διαιροῖ καθάπερ οἱ πολλοὶ τῶν ἐνθάδε
διανέμουσι, τὸ μὲν Ἑλληνικὸν ὡς ἓν ἀπὸ πάντων ἀφαιροῦντες
χωρίς, σύμπασι δὲ τοῖς ἄλλοις γένεσιν, ἀπείροις οὖσι καὶ
ἀμείκτοις καὶ ἀσυμφώνοις πρὸς ἄλληλα, βάρβαρον μιᾷ κλήσει
προσειπόντες αὐτὸ διὰ ταύτην τὴν μίαν κλῆσιν καὶ γένος ἓν
αὐτὸ εἶναι προσδοκῶσιν· ἢ τὸν ἀριθμόν τις αὖ νομίζοι κατ’
εἴδη δύο διαιρεῖν μυριάδα ἀποτεμνόμενος ἀπὸ πάντων, ὡς ἓν
εἶδος ἀποχωρίζων, καὶ τῷ λοιπῷ δὴ παντὶ θέμενος ἓν
ὄνομα διὰ τὴν κλῆσιν αὖ καὶ τοῦτ’ ἀξιοῖ γένος ἐκείνου
χωρὶς ἕτερον ἓν γίγνεσθαι. κάλλιον δέ που καὶ μᾶλλον κατ’
εἴδη καὶ δίχα διαιροῖτ’ ἄν, εἰ τὸν μὲν ἀριθμὸν ἀρτίῳ
καὶ περιττῷ τις τέμνοι, τὸ δὲ αὖ τῶν ἀνθρώπων γένος
ἄρρενι καὶ θήλει, Λυδοὺς δὲ ἢ Φρύγας ἤ τινας ἑτέρους
πρὸς ἅπαντας τάττων ἀποσχίζοι τότε, ἡνίκα ἀποροῖ γένος
ἅμα καὶ μέρος εὑρίσκειν ἑκάτερον τῶν σχισθέντων. ὀρθότατα·
ἀλλὰ γὰρ τοῦτο αὐτό, ὦ ξένε, πῶς ἄν τις γένος καὶ μέρος
ἐναργέστερον γνοίη, ὡς οὐ ταὐτόν ἐστον ἀλλ’ ἕτερον
ἀλλήλοιν; ὦ βέλτιστε ἀνδρῶν, οὐ φαῦλον προστάττεις,
Σώκρατες. ἡμεῖς μὲν καὶ νῦν μακροτέραν τοῦ δέοντος ἀπὸ τοῦ
προτεθέντος λόγου πεπλανήμεθα, σὺ δὲ ἔτι πλέον ἡμᾶς
κελεύεις πλανηθῆναι. νῦν μὲν οὖν, ὥσπερ εἰκός, ἐπανίωμεν
πάλιν· ταῦτα δὲ εἰς αὖθις κατὰ σχολὴν καθάπερ ἰχνεύοντες
μέτιμεν. οὐ μὴν ἀλλὰ τοῦτό γε αὖ παντάπασιν φύλαξαι, μή
ποτε παρ’ ἐμοῦ δόξῃς αὐτὸ ἐναργῶς διωρισμένον ἀκηκοέναι.
τὸ ποῖον; εἶδός τε καὶ μέρος ἕτερον ἀλλήλων εἶναι. τί
μήν; ὡς εἶδος μὲν ὅταν ᾖ του, καὶ μέρος αὐτὸ ἀναγκαῖον
εἶναι τοῦ πράγματος ὅτουπερ ἂν εἶδος λέγηται· μέρος δὲ
εἶδος οὐδεμία ἀνάγκη. ταύτῃ με ἢ ’κείνῃ μᾶλλον, ὦ
Σώκρατες, ἀεὶ φάθι λέγειν. ταῦτ’ ἔσται. φράσον δή μοι τὸ
μετὰ τοῦτο. ποῖον; τὸ τῆς ἀποπλανήσεως ὁπόθεν ἡμᾶς δεῦρ’
ἤγαγεν. οἶμαι μὲν γὰρ μάλιστα, ὅθεν ἐρωτηθεὶς σὺ τὴν
ἀγελαιοτροφίαν ὅπῃ διαιρετέον εἶπες μάλα προθύμως δύ’
εἶναι ζῴων γένη, τὸ μὲν ἀνθρώπινον, ἕτερον δὲ τῶν ἄλλων
συμπάντων θηρίων ἕν. ἀληθῆ. καὶ ἔμοιγε δὴ τότ’ ἐφάνης
μέρος ἀφαιρῶν ἡγεῖσθαι καταλιπεῖν τὸ λοιπὸν αὖ πάντων
γένος ἕν, ὅτι πᾶσι ταὐτὸν ἐπονομάζειν ἔσχες ὄνομα,
θηρία καλέσας. ἦν καὶ ταῦτα οὕτως. τὸ δέ γε, ὦ πάντων
ἀνδρειότατε, τάχ’ ἄν, εἴ που φρόνιμόν ἐστί τι ζῷον
ἕτερον, οἷον δοκεῖ τὸ τῶν γεράνων, ἤ τι τοιοῦτον ἄλλο,
ὃ κατὰ ταὐτὰ ἴσως διονομάζει καθάπερ καὶ σύ, γεράνους μὲν
ἓν γένος ἀντιτιθὲν τοῖς ἄλλοις ζῴοις καὶ σεμνῦνον αὐτὸ
ἑαυτό, τὰ δὲ ἄλλα μετὰ τῶν ἀνθρώπων συλλαβὸν εἰς ταὐτὸ
οὐδὲν ἄλλο πλὴν ἴσως θηρία προσείποι. πειραθῶμεν οὖν
ἡμεῖς ἐξευλαβεῖσθαι πάνθ’ ὁπόσα τοιαῦτα. πῶς; μὴ πᾶν τὸ
τῶν ζῴων γένος διαιρούμενοι, ἵνα ἧττον αὐτὰ πάσχωμεν.
οὐδὲν γὰρ δεῖ. καὶ γὰρ οὖν καὶ τότε ἡμαρτάνετο ταύτῃ.
τί δή; τῆς γνωστικῆς ὅσον ἐπιτακτικὸν ἡμῖν μέρος ἦν που
τοῦ ζῳοτροφικοῦ γένους, ἀγελαίων μὴν ζῴων. ἦ γάρ; ναί.
διῄρητο τοίνυν ἤδη καὶ τότε σύμπαν τὸ ζῷον τῷ τιθασῷ
καὶ ἀγρίῳ. τὰ μὲν γὰρ ἔχοντα τιθασεύεσθαι φύσιν ἥμερα
προσείρηται, τὰ δὲ μὴ ’θέλοντα ἄγρια. καλῶς. ἣν δέ γε
θηρεύομεν ἐπιστήμην, ἐν τοῖς ἡμέροις ἦν τε καὶ ἔστιν,
ἐπὶ τοῖς ἀγελαίοις μὴν ζητητέα θρέμμασιν. ναί. μὴ τοίνυν
διαιρώμεθα ὥσπερ τότε πρὸς ἅπαντα ἀποβλέψαντες, μηδὲ
σπεύσαντες, ἵνα δὴ ταχὺ γενώμεθα πρὸς τῇ πολιτικῇ.
πεποίηκε γὰρ ἡμᾶς καὶ νῦν παθεῖν τὸ κατὰ τὴν παροιμίαν
πάθος. ποῖον; οὐχ ἡσύχους εὖ διαιροῦντας ἠνυκέναι
βραδύτερον. καὶ καλῶς γε, ὦ ξένε, πεποίηκε. ταῦτ’ ἔστω.
πάλιν δ’ οὖν ἐξ ἀρχῆς τὴν κοινοτροφικὴν πειρώμεθα διαιρεῖν·
ἴσως γὰρ καὶ τοῦτο ὃ σὺ προθυμῇ διαπεραινόμενος ὁ λόγος
αὐτός σοι κάλλιον μηνύσει. καί μοι φράζε. ποῖον δή; τόδε,
εἴ τινων πολλάκις ἄρα διακήκοας· οὐ γὰρ δὴ προστυχής γε
αὐτὸς οἶδ’ ὅτι γέγονας ταῖς ἐν τῷ Νείλῳ τιθασείαις τῶν
ἰχθύων καὶ τῶν ἐν ταῖς βασιλικαῖς λίμναις. ἐν μὲν γὰρ
κρήναις τάχ’ ἂν ἴσως εἴης ᾐσθημένος. πάνυ μὲν οὖν καὶ
ταῦτα τεθέαμαι κἀκεῖνα πολλῶν ἀκήκοα. καὶ μὴν χηνοβωτίας γε
καὶ γερανοβωτίας, εἰ καὶ μὴ πεπλάνησαι περὶ τὰ Θετταλικὰ
πεδία, πέπυσαι γοῦν καὶ πιστεύεις εἶναι. τί μήν; τοῦδ’
ἕνεκά τοι πάντα ἠρώτησα ταῦτα, διότι τῆς τῶν ἀγελαίων
τροφῆς ἔστι μὲν ἔνυδρον, ἔστι δὲ καὶ ξηροβατικόν. ἔστι
γὰρ οὖν. ἆρ’ οὖν καὶ σοὶ συνδοκεῖ ταύτῃ δεῖν διχάζειν
τὴν κοινοτροφικὴν ἐπιστήμην, ἐφ’ ἑκατέρῳ τούτων τὸ μέρος
αὐτῆς ἐπινέμοντας ἑκάτερον, τὸ μὲν ἕτερον ὑγροτροφικὸν
ὀνομάζοντας, τὸ δ’ ἕτερον ξηροτροφικόν; ἔμοιγε. καὶ μὴν καὶ
τὸ βασιλικὸν οὕτως οὐ ζητήσομεν ὁποτέρας ἐστὶ τῆς τέχνης·
δῆλον [δὴ] γὰρ παντί. πῶς δ’ οὔ; πᾶς μὲν δὴ τό γε
ξηροτροφικὸν τῆς ἀγελαιοτροφίας διέλοιτ’ ἂν φῦλον. πῶς; τῷ
πτηνῷ τε καὶ πεζῷ διορισάμενος. ἀληθέστατα. τί δέ; τὸ
πολιτικὸν ἦ περὶ τὸ πεζὸν ζητητέον; ἢ οὐκ οἴει καὶ τὸν
ἀφρονέστατον ὡς ἔπος εἰπεῖν δοξάζειν οὕτως; ἔγωγε. τὴν
δὲ πεζονομικήν, καθάπερ ἄρτι τὸν ἀριθμόν, δεῖ τεμνομένην
δίχα ἀποφαίνειν. δῆλον. καὶ μὴν ἐφ’ ὅ γε μέρος ὥρμηκεν
ἡμῖν ὁ λόγος, ἐπ’ ἐκεῖνο δύο τινὲ καθορᾶν ὁδὼ τεταμένα
φαίνεται, τὴν μὲν θάττω, πρὸς μέγα μέρος σμικρὸν
διαιρουμένην, τὴν δέ, ὅπερ ἐν τῷ πρόσθεν ἐλέγομεν ὅτι
δεῖ μεσοτομεῖν ὡς μάλιστα, τοῦτ’ ἔχουσαν μᾶλλον, μακροτέραν
γε μήν. ἔξεστιν οὖν ὁποτέραν ἂν βουληθῶμεν, ταύτην
πορευθῆναι. τί δέ; ἀμφοτέρας ἀδύνατον; ἅμα γ’, ὦ θαυμαστέ·
ἐν μέρει γε μὴν δῆλον ὅτι δυνατόν. ἐν μέρει τοίνυν ἔγωγε
ἀμφοτέρας αἱροῦμαι. ῥᾴδιον, ἐπειδὴ τὸ λοιπὸν βραχύ· κατ’
ἀρχὰς μὴν καὶ μεσοῦσιν ἅμα τῆς πορείας χαλεπὸν ἂν ἦν
ἡμῖν τὸ πρόσταγμα. νῦν δ’, ἐπειδὴ δοκεῖ ταύτῃ, τὴν
μακροτέραν πρότερον ἴωμεν· νεαλέστεροι γὰρ ὄντες ῥᾷον
αὐτὴν πορευσόμεθα. τὴν δὲ δὴ διαίρεσιν ὅρα. λέγε. τὰ πεζὰ
ἡμῖν τῶν ἡμέρων, ὅσαπερ ἀγελαῖα, διῃρημένα ἐστὶ φύσει
δίχα. τίνι; τῷ τῶν μὲν τὴν γένεσιν ἄκερων εἶναι, τῶν δὲ
κερασφόρον. φαίνεται. τὴν δὴ πεζονομικὴν διελὼν ἀπόδος
ἑκατέρῳ τῷ μέρει λόγῳ χρώμενος. ἂν γὰρ ὀνομάζειν αὐτὰ
βουληθῇς, ἔσται σοι περιπεπλεγμένον μᾶλλον τοῦ δέοντος. πῶς
οὖν χρὴ λέγειν; ὧδε· τῆς πεζονομικῆς ἐπιστήμης δίχα
διαιρεθείσης τὸ μόριον θάτερον ἐπὶ τῷ κερασφόρῳ μέρει τῷ
τῆς ἀγέλης ἐπιτετάχθαι, τὸ δὲ ἕτερον ἐπὶ τῷ τῆς
ἀκεράτου. ταῦτ’ ἔστω ταύτῃ λεχθέντα· πάντως γὰρ ἱκανῶς
δεδήλωται. καὶ μὴν ὅ γε βασιλεὺς ἡμῖν αὖ καταφανὴς ὅτι
κολοβὸν ἀγέλην τινὰ κεράτων νομεύει. πῶς γὰρ οὐ δῆλος;
ταύτην τοίνυν καταθραύσαντες τὸ γιγνόμενον αὐτῷ πειρώμεθα
ἀποδοῦναι. πάνυ γε. πότερον οὖν βούλει τῷ σχιστῷ τε καὶ
τῷ καλουμένῳ μώνυχι διαιρεῖν αὐτὴν ἢ τῇ κοινογονίᾳ τε
καὶ ἰδιογονίᾳ; μανθάνεις γάρ που. τὸ ποῖον; ὅτι τὸ μὲν
τῶν ἵππων καὶ ὄνων πέφυκεν ἐξ ἀλλήλων γεννᾶν. ναί. τὸ δέ
γε λοιπὸν ἔτι τῆς λείας ἀγέλης τῶν ἡμέρων ἀμιγὲς γένει
πρὸς ἄλληλα. πῶς δ’ οὔ; τί δ’; ὁ πολιτικὸς ἄρ’ ἐπιμέλειαν
ἔχειν φαίνεται πότερα κοινογενοῦς φύσεως ἤ τινος ἰδιογενοῦς;
δῆλον ὅτι τῆς ἀμείκτου. ταύτην δὴ δεῖ καθάπερ τὰ
ἔμπροσθεν, ὡς ἔοικεν, ἡμᾶς δίχα διαστέλλειν. δεῖ γὰρ οὖν.
καὶ μὴν τό γε ζῷον, ὅσον ἥμερον καὶ ἀγελαῖον, σχεδὸν
πλὴν γενοῖν δυοῖν πᾶν ἤδη κατακεκερμάτισται. τὸ γὰρ τῶν
κυνῶν οὐκ ἐπάξιον καταριθμεῖν γένος ὡς ἐν ἀγελαίοις
θρέμμασιν. οὐ γὰρ οὖν. ἀλλὰ τίνι δὴ τὼ δύο διαιροῦμεν;
ὧιπερ καὶ δίκαιόν γε Θεαίτητόν τε καὶ σὲ διανέμειν, ἐπειδὴ
καὶ γεωμετρίας ἅπτεσθον. τῷ; τῇ διαμέτρῳ δήπου καὶ πάλιν
τῇ τῆς διαμέτρου διαμέτρῳ. πῶς εἶπες; ἡ φύσις, ἣν τὸ
γένος ἡμῶν τῶν ἀνθρώπων κέκτηται, μῶν ἄλλως πως εἰς τὴν
πορείαν πέφυκεν ἢ καθάπερ ἡ διάμετρος ἡ δυνάμει δίπους; οὐκ
ἄλλως. καὶ μὴν ἥ γε τοῦ λοιποῦ γένους πάλιν ἐστὶ κατὰ
δύναμιν αὖ τῆς ἡμετέρας δυνάμεως διάμετρος, εἴπερ δυοῖν γέ
ἐστι ποδοῖν δὶς πεφυκυῖα. πῶς δ’ οὐκ ἔστι; καὶ δὴ καὶ
σχεδὸν ὃ βούλει δηλοῦν μανθάνω. πρὸς δὴ τούτοις ἕτερον αὖ
τι τῶν πρὸς γέλωτα εὐδοκιμησάντων ἄν, ὦ Σώκρατες, ἆρα
καθορῶμεν ἡμῖν γεγονὸς ἐν τοῖς διῃρημένοις; τὸ ποῖον;
τἀνθρώπινον ἡμῶν ἅμα γένος συνειληχὸς καὶ συνδεδραμηκὸς
γένει τῷ τῶν ὄντων γενναιοτάτῳ καὶ ἅμα εὐχερεστάτῳ.
καθορῶ καὶ μάλ’ ἀτόπως συμβαῖνον. τί δ’; οὐκ εἰκὸς ὕστατα
ἀφικνεῖσθαι τὰ βραδύτατα; ναί, τοῦτό γε. τόδε δὲ οὐκ
ἐννοοῦμεν, ὡς ἔτι γελοιότερος ὁ βασιλεὺς φαίνεται μετὰ τῆς
ἀγέλης συνδιαθέων καὶ σύνδρομα πεπορευμένος τῷ τῶν ἀνδρῶν
αὖ πρὸς τὸν εὐχερῆ βίον ἄριστα γεγυμνασμένῳ; παντάπασι
μὲν οὖν. νῦν γάρ, ὦ Σώκρατες, ἐκεῖνό ἐστι καταφανὲς
μᾶλλον τὸ ῥηθὲν τότ’ ἐν τῇ περὶ τὸν σοφιστὴν ζητήσει. τὸ
ποῖον; ὅτι τῇ τοιᾷδε μεθόδῳ τῶν λόγων οὔτε σεμνοτέρου
μᾶλλον ἐμέλησεν ἢ μή, τόν τε σμικρότερον οὐδὲν ἠτίμακε
πρὸ τοῦ μείζονος, ἀεὶ δὲ καθ’ αὑτὴν περαίνει τἀληθέστατον.
ἔοικεν. οὐκοῦν μετὰ τοῦτο, ἵνα μή με φθῇς ἐρωτήσας τὴν
βραχυτέραν ὁδὸν ἥτις τότε ἦν ἐπὶ τὸν τοῦ βασιλέως ὅρον,
αὐτός σοι πρότερον ἔλθω; σφόδρα γε. λέγω δὴ δεῖν τότε
εὐθὺς τὸ πεζὸν τῷ δίποδι πρὸς τὸ τετράπουν γένος
διανεῖμαι, κατιδόντα δὲ τἀνθρώπινον ἔτι μόνῳ τῷ πτηνῷ
συνειληχὸς τὴν δίποδα ἀγέλην πάλιν τῷ ψιλῷ καὶ τῷ
πτεροφυεῖ τέμνειν, τμηθείσης δὲ αὐτῆς καὶ τότ’ ἤδη τῆς
ἀνθρωπονομικῆς δηλωθείσης τέχνης, φέροντα τὸν πολιτικὸν καὶ
βασιλικὸν οἷον ἡνίοχον εἰς αὐτὴν ἐνστήσαντα, παραδοῦναι
τὰς τῆς πόλεως ἡνίας ὡς οἰκείας καὶ αὐτῷ ταύτης οὔσης
τῆς ἐπιστήμης. καλῶς καὶ καθαπερεὶ χρέος ἀπέδωκάς μοι τὸν
λόγον, προσθεὶς τὴν ἐκτροπὴν οἷον τόκον καὶ ἀναπληρώσας
αὐτόν. φέρε δὴ καὶ συνείρωμεν ἐπανελθόντες ἐπὶ τὴν ἀρχὴν
μέχρι τῆς τελευτῆς τὸν λόγον τοῦ ὀνόματος τῆς τοῦ πολιτικοῦ
τέχνης. πάνυ μὲν οὖν. τῆς γνωστικῆς τοίνυν ἐπιστήμης ἡμῖν
ἦν κατ’ ἀρχὰς μέρος ἐπιτακτικόν· τούτου δὲ ἀπεικασθὲν τὸ
μόριον αὐτεπιτακτικὸν ἐρρήθη. ζῳοτροφικὴ δὲ πάλιν
αὐτεπιτακτικῆς οὐ τὸ σμικρότατον τῶν γενῶν ἀπεσχίζετο· καὶ
ζῳοτροφικῆς εἶδος ἀγελαιοτροφικόν, ἀγελαιοτροφικοῦ δ’ αὖ
πεζονομικόν· τοῦ δὲ πεζονομικοῦ μάλιστα ἀπετέμνετο τέχνη τῆς
ἀκεράτου φύσεως θρεπτική. ταύτης δ’ αὖ τὸ μέρος οὐκ
ἔλαττον τριπλοῦν συμπλέκειν ἀναγκαῖον, ἂν εἰς ἕν τις αὐτὸ
ὄνομα συναγαγεῖν βουληθῇ, γενέσεως ἀμείκτου νομευτικὴν
ἐπιστήμην προσαγορεύων. τὸ δ’ ἀπὸ τούτου τμῆμα, ἐπὶ ποίμνῃ
δίποδι μέρος ἀνθρωπονομικὸν ἔτι λειφθὲν μόνον, τοῦτ’ αὐτό
ἐστιν ἤδη τὸ ζητηθέν, ἅμα βασιλικὸν ταὐτὸν κληθὲν καὶ
πολιτικόν. παντάπασι μὲν οὖν. ἆρά γ’, ὦ Σώκρατες, ἀληθῶς
ἡμῖν τοῦτο καθάπερ σὺ νῦν εἴρηκας οὕτως ἐστὶ καὶ
πεπραγμένον; τὸ ποῖον δή; τὸ παντάπασιν ἱκανῶς εἰρῆσθαι τὸ
προτεθέν; ἢ τοῦτ’ αὐτὸ καὶ μάλιστα ἡ ζήτησις ἐλλείπει, τὸ
τὸν λόγον εἰρῆσθαι μέν πως, οὐ μὴν παντάπασί γε τελέως
ἀπειργάσθαι; πῶς εἶπες; ἐγὼ νῷν πειράσομαι τοῦτ’ αὐτὸ ὃ
διανοοῦμαι νῦν ἔτι μᾶλλον δηλῶσαι. λέγοις ἄν. οὐκοῦν τῶν
νομευτικῶν ἡμῖν πολλῶν φανεισῶν ἄρτι τεχνῶν μία τις ἦν ἡ
πολιτικὴ καὶ μιᾶς τινος ἀγέλης ἐπιμέλεια; ναί. ταύτην δέ γε
διώριζεν ὁ λόγος οὐχ ἵππων εἶναι τροφὸν οὐδ’ ἄλλων
θηρίων, ἀλλ’ ἀνθρώπων κοινοτροφικὴν ἐπιστήμην. οὕτως. τὸ δὴ
τῶν νομέων πάντων διάφορον καὶ τὸ τῶν βασιλέων θεασώμεθα. τὸ
ποῖον; εἴ τις τῶν ἄλλων τῳ, τέχνης ἄλλης ὄνομα ἔχων,
κοινῇ τῆς ἀγέλης σύντροφος εἶναί φησι καὶ προσποιεῖται.
πῶς φῄς; οἷον οἱ ἔμποροι καὶ γεωργοὶ καὶ σιτουργοὶ
πάντες, καὶ πρὸς τούτοις γυμνασταὶ καὶ τὸ τῶν ἰατρῶν γένος,
οἶσθ’ ὅτι τοῖς περὶ τὰ ἀνθρώπινα νομεῦσιν, οὓς πολιτικοὺς
ἐκαλέσαμεν, παντάπασι τῷ λόγῳ διαμάχοιντ’ ἂν οὗτοι
σύμπαντες, ὡς σφεῖς τῆς τροφῆς ἐπιμελοῦνται τῆς ἀνθρωπίνης,
οὐ μόνον ἀγελαίων ἀνθρώπων ἀλλὰ καὶ τῆς τῶν ἀρχόντων
αὐτῶν; οὐκοῦν ὀρθῶς ἂν λέγοιεν; ἴσως. καὶ τοῦτο μὲν
ἐπισκεψόμεθα, τόδε δὲ ἴσμεν, ὅτι βουκόλῳ γε οὐδεὶς
ἀμφισβητήσει περὶ τούτων οὐδενός, ἀλλ’ αὐτὸς τῆς ἀγέλης
τροφὸς ὁ βουφορβός, αὐτὸς ἰατρός, αὐτὸς οἷον νυμφευτὴς
καὶ περὶ τοὺς τῶν γιγνομένων τόκους καὶ λοχείας μόνος
ἐπιστήμων τῆς μαιευτικῆς. ἔτι τοίνυν παιδιᾶς καὶ μουσικῆς
ἐφ’ ὅσον αὐτοῦ τὰ θρέμματα φύσει μετείληφεν, οὐκ ἄλλος
κρείττων παραμυθεῖσθαι καὶ κηλῶν πραΰνειν, μετά τε ὀργάνων
καὶ ψιλῷ τῷ στόματι τὴν τῆς αὑτοῦ ποίμνης ἄριστα
μεταχειριζόμενος μουσικήν. καὶ δὴ καὶ τῶν ἄλλων πέρι νομέων
ὁ αὐτὸς τρόπος. ἦ γάρ; ὀρθότατα. πῶς οὖν ἡμῖν ὁ λόγος
ὀρθὸς φανεῖται καὶ ἀκέραιος ὁ περὶ τοῦ βασιλέως, ὅταν
αὐτὸν νομέα καὶ τροφὸν ἀγέλης ἀνθρωπίνης θῶμεν μόνον
ἐκκρίνοντες μυρίων ἄλλων ἀμφισβητούντων; οὐδαμῶς. οὐκοῦν
ὀρθῶς ὀλίγον ἔμπροσθεν ἐφοβήθημεν ὑποπτεύσαντες μὴ
λέγοντες μέν τι τυγχάνοιμεν σχῆμα βασιλικόν, οὐ μὴν
ἀπειργασμένοι γε εἶμέν πω δῑ ἀκριβείας τὸν πολιτικόν, ἕως
ἂν τοὺς περικεχυμένους αὐτῷ καὶ τῆς συννομῆς αὐτῷ
ἀντιποιουμένους περιελόντες καὶ χωρίσαντες ἀπ’ ἐκείνων
καθαρὸν μόνον αὐτὸν ἀποφήνωμεν; ὀρθότατα μὲν οὖν. τοῦτο
τοίνυν, ὦ Σώκρατες, ἡμῖν ποιητέον, εἰ μὴ μέλλομεν ἐπὶ τῷ
τέλει καταισχῦναι τὸν λόγον. ἀλλὰ μὴν οὐδαμῶς τοῦτό γε
δραστέον. πάλιν τοίνυν ἐξ ἄλλης ἀρχῆς δεῖ καθ’ ἑτέραν
ὁδὸν πορευθῆναί τινα. ποίαν δή; σχεδὸν παιδιὰν
ἐγκερασαμένους· συχνῷ γὰρ μέρει δεῖ μεγάλου μύθου
προσχρήσασθαι, καὶ τὸ λοιπὸν δή, καθάπερ ἐν τοῖς πρόσθεν,
μέρος ἀεὶ μέρους ἀφαιρουμένους ἐπ’ ἄκρον ἀφικνεῖσθαι τὸ
ζητούμενον. οὐκοῦν χρή; πάνυ μὲν οὖν. ἀλλὰ δὴ τῷ μύθῳ
μου πάνυ πρόσεχε τὸν νοῦν, καθάπερ οἱ παῖδες· πάντως οὐ
πολλὰ ἐκφεύγεις παιδιὰς ἔτη. λέγοις ἄν. ἦν τοίνυν καὶ
ἔτι ἔσται τῶν πάλαι λεχθέντων πολλά τε ἄλλα καὶ δὴ καὶ
τὸ περὶ τὴν Ἀτρέως τε καὶ Θυέστου λεχθεῖσαν ἔριν φάσμα.
ἀκήκοας γάρ που καὶ ἀπομνημονεύεις ὅ φασι γενέσθαι τότε. τὸ
περὶ τῆς χρυσῆς ἀρνὸς ἴσως σημεῖον φράζεις. οὐδαμῶς, ἀλλὰ
τὸ περὶ τῆς μεταβολῆς δύσεώς τε καὶ ἀνατολῆς ἡλίου καὶ
τῶν ἄλλων ἄστρων, ὡς ἄρα ὅθεν μὲν ἀνατέλλει νῦν εἰς
τοῦτον τότε τὸν τόπον ἐδύετο, ἀνέτελλε δ’ ἐκ τοῦ ἐναντίου,
τότε δὲ δὴ μαρτυρήσας ἄρα ὁ θεὸς Ἀτρεῖ μετέβαλεν αὐτὸ
ἐπὶ τὸ νῦν σχῆμα. λέγεται γὰρ οὖν δὴ καὶ τοῦτο. καὶ μὴν
αὖ καὶ τήν γε βασιλείαν ἣν ἦρξε Κρόνος πολλῶν ἀκηκόαμεν.
πλείστων μὲν οὖν. τί δέ; τὸ τοὺς ἔμπροσθεν φύεσθαι
γηγενεῖς καὶ μὴ ἐξ ἀλλήλων γεννᾶσθαι; καὶ τοῦτο ἓν τῶν
πάλαι λεχθέντων. ταῦτα τοίνυν ἔστι μὲν σύμπαντα ἐκ ταὐτοῦ
πάθους, καὶ πρὸς τούτοις ἕτερα μυρία καὶ τούτων ἔτι
θαυμαστότερα, διὰ δὲ χρόνου πλῆθος τὰ μὲν αὐτῶν ἀπέσβηκε,
τὰ δὲ διεσπαρμένα εἴρηται χωρὶς ἕκαστα ἀπ’ ἀλλήλων. ὃ δ’
ἐστὶν πᾶσι τούτοις αἴτιον τὸ πάθος οὐδεὶς εἴρηκεν, νῦν
δὲ δὴ λεκτέον· εἰς γὰρ τὴν τοῦ βασιλέως ἀπόδειξιν πρέψει
ῥηθέν. κάλλιστ’ εἶπες, καὶ λέγε μηδὲν ἐλλείπων. ἀκούοις
ἄν. τὸ γὰρ πᾶν τόδε τοτὲ μὲν αὐτὸς ὁ θεὸς συμποδηγεῖ
πορευόμενον καὶ συγκυκλεῖ, τοτὲ δὲ ἀνῆκεν, ὅταν αἱ περίοδοι
τοῦ προσήκοντος αὐτῷ μέτρον εἰλήφωσιν ἤδη χρόνου, τὸ δὲ
πάλιν αὐτόματον εἰς τἀναντία περιάγεται, ζῷον ὂν καὶ
φρόνησιν εἰληχὸς ἐκ τοῦ συναρμόσαντος αὐτὸ κατ’ ἀρχάς.
τοῦτο δὲ αὐτῷ τὸ ἀνάπαλιν ἰέναι διὰ τόδ’ ἐξ ἀνάγκης
ἔμφυτον γέγονε. διὰ τὸ ποῖον δή; τὸ κατὰ ταὐτὰ καὶ
ὡσαύτως ἔχειν ἀεὶ καὶ ταὐτὸν εἶναι τοῖς πάντων
θειοτάτοις προσήκει μόνοις, σώματος δὲ φύσις οὐ ταύτης τῆς
τάξεως. ὃν δὲ οὐρανὸν καὶ κόσμον ἐπωνομάκαμεν, πολλῶν μὲν
καὶ μακαρίων παρὰ τοῦ γεννήσαντος μετείληφεν, ἀτὰρ οὖν δὴ
κεκοινώνηκέ γε καὶ σώματος· ὅθεν αὐτῷ μεταβολῆς ἀμοίρῳ
γίγνεσθαι διὰ παντὸς ἀδύνατον, κατὰ δύναμίν γε μὴν ὅτι
μάλιστα ἐν τῷ αὐτῷ κατὰ ταὐτὰ μίαν φορὰν κινεῖται· διὸ
τὴν ἀνακύκλησιν εἴληχεν, ὅτι σμικροτάτην τῆς αὑτοῦ
κινήσεως παράλλαξιν. αὐτὸ δὲ ἑαυτὸ στρέφειν ἀεὶ σχεδὸν
οὐδενὶ δυνατὸν πλὴν τῷ τῶν κινουμένων αὖ πάντων
ἡγουμένῳ· κινεῖν δὲ τούτῳ τοτὲ μὲν ἄλλως, αὖθις δὲ
ἐναντίως οὐ θέμις. ἐκ πάντων δὴ τούτων τὸν κόσμον μήτε
αὐτὸν χρὴ φάναι στρέφειν ἑαυτὸν ἀεί, μήτ’ αὖ ὅλον ἀεὶ
ὑπὸ θεοῦ στρέφεσθαι διττὰς καὶ ἐνανίας περιαγωγάς, μήτ’ αὖ
δύο τινὲ θεὼ φρονοῦντε ἑαυτοῖς ἐναντία στρέφειν αὐτόν,
ἀλλ’ ὅπερ ἄρτι ἐρρήθη καὶ μόνον λοιπόν, τοτὲ μὲν ὑπ’
ἄλλης συμποδηγεῖσθαι θείας αἰτίας, τὸ ζῆν πάλιν ἐπικτώμενον
καὶ λαμβάνοντα ἀθανασίαν ἐπισκευαστὴν παρὰ τοῦ δημιουργοῦ,
τοτὲ δ’ ὅταν ἀνεθῇ, δῑ ἑαυτοῦ αὐτὸν ἰέναι, κατὰ καιρὸν
ἀφεθέντα τοιοῦτον, ὥστε ἀνάπαλιν πορεύεσθαι πολλὰς περιόδων
μυριάδας διὰ δὴ τὸ μέγιστον ὂν καὶ ἰσορροπώτατον ἐπὶ
μικροτάτου βαῖνον ποδὸς ἰέναι. φαίνεται γοῦν δὴ καὶ μάλα
εἰκότως εἰρῆσθαι πάνθ’ ὅσα διελήλυθας. λογισάμενοι δὴ
συννοήσωμεν τὸ πάθος ἐκ τῶν νῦν λεχθέντων, ὃ πάντων ἔφαμεν
εἶναι τῶν θαυμαστῶν αἴτιον. ἔστι γὰρ οὖν δὴ τοῦτ’ αὐτό.
τὸ ποῖον; τὸ τὴν τοῦ παντὸς φορὰν τοτὲ μὲν ἐφ’ ἃ νῦν
κυκλεῖται φέρεσθαι, τοτὲ δ’ ἐπὶ τἀναντία. πῶς δή; ταύτην
τὴν μεταβολὴν ἡγεῖσθαι δεῖ τῶν περὶ τὸν οὐρανὸν γιγνομένων
τροπῶν πασῶν εἶναι μεγίστην καὶ τελεωτάτην τροπήν. ἔοικε
γοῦν. μεγίστας τοίνυν καὶ μεταβολὰς χρὴ νομίζειν γίγνεσθαι
τότε τοῖς ἐντὸς ἡμῖν οἰκοῦσιν αὐτοῦ. καὶ τοῦτο εἰκός.
μεταβολὰς δὲ μεγάλας καὶ πολλὰς καὶ παντοίας συμφερομένας
ἆρ’ οὐκ ἴσμεν τὴν τῶν ζῴων φύσιν ὅτι χαλεπῶς ἀνέχεται;
πῶς δ’ οὔ; φθοραὶ τοίνυν ἐξ ἀνάγκης τότε μέγισται
συμβαίνουσι τῶν τε ἄλλων ζῴων, καὶ δὴ καὶ τὸ τῶν ἀνθρώπων
γένος ὀλίγον τι περιλείπεται· περὶ δὲ τούτους ἄλλα τε
παθήματα πολλὰ καὶ θαυμαστὰ καὶ καινὰ συμπίπτει, μέγιστον δὲ
τόδε καὶ συνεπόμενον τῇ τοῦ παντὸς ἀνειλίξει τότε, ὅταν ἡ
τῆς νῦν καθεστηκυίας ἐναντία γίγνηται τροπή. τὸ ποῖον; ἣν
ἡλικίαν ἕκαστον εἶχε τῶν ζῴων, αὕτη πρῶτον μὲν ἔστη
πάντων, καὶ ἐπαύσατο πᾶν ὅσον ἦν θνητὸν ἐπὶ τὸ
γεραίτερον ἰδεῖν πορευόμενον, μεταβάλλον δὲ πάλιν ἐπὶ
τοὐναντίον οἷον νεώτερον καὶ ἁπαλώτερον ἐφύετο· καὶ τῶν
μὲν πρεσβυτέρων αἱ λευκαὶ τρίχες ἐμελαίνοντο, τῶν δ’ αὖ
γενειώντων αἱ παρειαὶ λεαινόμεναι πάλιν ἐπὶ τὴν παρελθοῦσαν
ὥραν ἕκαστον καθίστασαν, τῶν δὲ ἡβώντων τὰ σώματα
λεαινόμενα καὶ σμικρότερα καθ’ ἡμέραν καὶ νύκτα ἑκάστην
γιγνόμενα πάλιν εἰς τὴν τοῦ νεογενοῦς παιδὸς φύσιν ἀπῄει,
κατά τε τὴν ψυχὴν καὶ κατὰ τὸ σῶμα ἀφομοιούμενα· τὸ δ’
ἐντεῦθεν ἤδη μαραινόμενα κομιδῇ τὸ πάμπαν ἐξηφανίζετο. τῶν
δ’ αὖ βιαίως τελευτώντων ἐν τῷ τότε χρόνῳ τὸ τοῦ νεκροῦ
σῶμα τὰ αὐτὰ ταῦτα πάσχον παθήματα διὰ τάχους ἄδηλον ἐν
ὀλίγαις ἡμέραις διεφθείρετο. γένεσις δὲ δὴ τίς τότ’ ἦν,
ὦ ξένε, ζῴων; καὶ τίνα τρόπον ἐξ ἀλλήλων ἐγεννῶντο;
δῆλον, ὦ Σώκρατες, ὅτι τὸ μὲν ἐξ ἀλλήλων οὐκ ἦν ἐν τῇ
τότε φύσει γεννώμενον, τὸ δὲ γηγενὲς εἶναί ποτε γένος
λεχθὲν τοῦτ’ ἦν τὸ κατ’ ἐκεῖνον τὸν χρόνον ἐκ γῆς πάλιν
ἀναστρεφόμενον, ἀπεμνημονεύετο δὲ ὑπὸ τῶν ἡμετέρων προγόνων
τῶν πρώτων, οἳ τελευτώσῃ μὲν τῇ προτέρᾳ περιφορᾷ τὸν
ἑξῆς χρόνον ἐγειτόνουν, τῆσδε δὲ κατ’ ἀρχὰς ἐφύοντο·
τούτων γὰρ οὗτοι κήρυκες ἐγένονθ’ ἡμῖν τῶν λόγων, οἳ νῦν
ὑπὸ πολλῶν οὐκ ὀρθῶς ἀπιστοῦνται. τὸ γὰρ ἐντεῦθεν οἶμαι
χρὴ συννοεῖν. ἑπόμενον γάρ ἐστι τῷ τοὺς πρεσβύτας ἐπὶ τὴν
τοῦ παιδὸς ἰέναι φύσιν, ἐκ τῶν τετελευτηκότων αὖ, κειμένων
δὲ ἐν γῇ, πάλιν ἐκεῖ συνισταμένους καὶ ἀναβιωσκομένους,
ἕπεσθαι τῇ τροπῇ συνανακυκλουμένης εἰς τἀναντία τῆς
γενέσεως, καὶ γηγενεῖς δὴ κατὰ τοῦτον τὸν λόγον ἐξ ἀνάγκης
φυομένους, οὕτως ἔχειν τοὔνομα καὶ τὸν λόγον, ὅσους μὴ
θεὸς αὐτῶν εἰς ἄλλην μοῖραν ἐκόμισεν. κομιδῇ μὲν οὖν
τοῦτό γε ἕπεται τοῖς ἔμπροσθεν. ἀλλὰ δὴ τὸν βίον ὃν
ἐπὶ τῆς Κρόνου φὴ|ς εἶναι δυνάμεως, πότερον ἐν ἐκείναις
ἦν ταῖς τροπαῖς ἢ ἐν ταῖσδε; τὴν μὲν γὰρ τῶν ἄστρων τε
καὶ ἡλίου μεταβολὴν δῆλον ὡς ἐν ἑκατέραις συμπίπτει ταῖς
τροπαῖς γίγνεσθαι. καλῶς τῷ λόγῳ συμπαρηκολούθηκας. ὃ δ’
ἤρου περὶ τοῦ πάντα αὐτόματα γίγνεσθαι τοῖς ἀνθρώποις,
ἥκιστα τῆς νῦν ἐστι καθεστηκυίας φορᾶς, ἀλλ’ ἦν καὶ τοῦτο
τῆς ἔμπροσθεν. τότε γὰρ αὐτῆς πρῶτον τῆς κυκλήσεως ἦρχεν
ἐπιμελούμενος ὅλης ὁ θεός, ὣς δ’ αὖ κατὰ τόπους ταὐτὸν
τοῦτο, ὑπὸ θεῶν ἀρχόντων πάντ’ ἦν τὰ τοῦ κόσμου μέρη
διειλημμένα· καὶ δὴ καὶ τὰ ζῷα κατὰ γένη καὶ ἀγέλας οἷον
νομῆς θεῖοι διειλήφεσαν δαίμονες, αὐτάρκης εἰς πάντα ἕκαστος
ἑκάστοις ὢν οἷς αὐτὸς ἔνεμεν, ὥστε οὔτ’ ἄγριον ἦν
οὐδὲν οὔτε ἀλλήλων ἐδωδαί, πόλεμός τε οὐκ ἐνῆν οὐδὲ
στάσις τὸ παράπαν· ἄλλα θ’ ὅσα τῆς τοιαύτης ἐστὶ
κατακοσμήσεως ἑπόμενα, μυρία ἂν εἴη λέγειν. τὸ δ’ οὖν τῶν
ἀνθρώπων λεχθὲν αὐτομάτου πέρι βίου διὰ τὸ τοιόνδε
εἴρηται. θεὸς ἔνεμεν αὐτοὺς αὐτὸς ἐπιστατῶν, καθάπερ νῦν
ἄνθρωποι, ζῷον ὂν ἕτερον θειότερον, ἄλλα γένη φαυλότερα
αὑτῶν νομεύουσι· νέμοντος δὲ ἐκείνου πολιτεῖαί τε οὐκ ἦσαν
οὐδὲ κτήσεις γυναικῶν καὶ παίδων· ἐκ γῆς γὰρ ἀνεβιώσκοντο
πάντες, οὐδὲν μεμνημένοι τῶν πρόσθεν· ἀλλὰ τὰ μὲν τοιαῦτα
ἀπῆν πάντα, καρποὺς δὲ ἀφθόνους εἶχον ἀπό τε δένδρων καὶ
πολλῆς ὕλης ἄλλης, οὐχ ὑπὸ γεωργίας φυομένους, ἀλλ’
αὐτομάτης ἀναδιδούσης τῆς γῆς. γυμνοὶ δὲ καὶ ἄστρωτοι
θυραυλοῦντες τὰ πολλὰ ἐνέμοντο· τὸ γὰρ τῶν ὡρῶν αὐτοῖς
ἄλυπον ἐκέκρατο, μαλακὰς δὲ εὐνὰς εἶχον ἀναφυομένης ἐκ
γῆς πόας ἀφθόνου. τὸν δὴ βίον, ὦ Σώκρατες, ἀκούεις μὲν
τὸν τῶν ἐπὶ Κρόνου· τόνδε δ’ ὃν λόγος ἐπὶ Διὸς εἶναι,
τὸν νυνί, παρὼν αὐτὸς ᾔσθησαι· κρῖναι δ’ αὐτοῖν τὸν
εὐδαιμονέστερον ἆρ’ ἂν δύναιό τε καὶ ἐθελήσειας; οὐδαμῶς.
βούλει δῆτα ἐγώ σοι τρόπον τινὰ διακρίνω; πάνυ μὲν οὖν. εἰ
μὲν τοίνυν οἱ τρόφιμοι τοῦ Κρόνου, παρούσης αὐτοῖς οὕτω
πολλῆς σχολῆς καὶ δυνάμεως πρὸς τὸ μὴ μόνον ἀνθρώποις ἀλλὰ
καὶ θηρίοις διὰ λόγων δύνασθαι συγγίγνεσθαι, κατεχρῶντο
τούτοις σύμπασιν ἐπὶ φιλοσοφίαν, μετά τε θηρίων καὶ μετ’
ἀλλήλων ὁμιλοῦντες, καὶ πυνθανόμενοι παρὰ πάσης φύσεως εἴ
τινά τις ἰδίαν δύναμιν ἔχουσα ᾔσθετό τι διάφορον τῶν
ἄλλων εἰς συναγυρμὸν φρονήσεως, εὔκριτον ὅτι τῶν νῦν οἱ
τότε μυρίῳ πρὸς εὐδαιμονίαν διέφερον· εἰ δ’ ἐμπιμπλάμενοι
σίτων ἅδην καὶ ποτῶν διελέγοντο πρὸς ἀλλήλους καὶ τὰ θηρία
[μύθους] οἷα δὴ καὶ τὰ νῦν περὶ αὐτῶν λέγονται, καὶ
τοῦτο, ὥς γε κατὰ τὴν ἐμὴν δόξαν ἀποφήνασθαι, καὶ μάλ’
εὔκριτον. ὅμως δ’ οὖν ταῦτα μὲν ἀφῶμεν, ἕως ἂν ἡμῖν
μηνυτής τις ἱκανὸς φανῇ, ποτέρως οἱ τότε τὰς ἐπιθυμίας
εἶχον περί τε ἐπιστημῶν καὶ τῆς τῶν λόγων χρείας· οὗ δ’
ἕνεκα τὸν μῦθον ἠγείραμεν, τοῦτο λεκτέον, ἵνα τὸ μετὰ
τοῦτο εἰς τὸ πρόσθεν περαίνωμεν. ἐπειδὴ γὰρ πάντων τούτων
χρόνος ἐτελεώθη καὶ μεταβολὴν ἔδει γίγνεσθαι καὶ δὴ καὶ τὸ
γήινον ἤδη πᾶν ἀνήλωτο γένος, πάσας ἑκάστης τῆς ψυχῆς τὰς
γενέσεις ἀποδεδωκυίας, ὅσα ἦν ἑκάστῃ προσταχθὲν τοσαῦτα
εἰς γῆν σπέρματα πεσούσης, τότε δὴ τοῦ παντὸς ὁ μὲν
κυβερνήτης, οἷον πηδαλίων οἴακος ἀφέμενος, εἰς τὴν αὑτοῦ
περιωπὴν ἀπέστη, τὸν δὲ δὴ κόσμον πάλιν ἀνέστρεφεν
εἱμαρμένη τε καὶ σύμφυτος ἐπιθυμία. πάντες οὖν οἱ κατὰ
τοὺς τόπους συνάρχοντες τῷ μεγίστῳ δαίμονι θεοί, γνόντες
ἤδη τὸ γιγνόμενον, ἀφίεσαν αὖ τὰ μέρη τοῦ κόσμου τῆς
αὑτῶν ἐπιμελείας· ὁ δὲ μεταστρεφόμενος καὶ συμβάλλων, ἀρχῆς
τε καὶ τελευτῆς ἐναντίαν ὁρμὴν ὁρμηθείς, σεισμὸν πολὺν ἐν
ἑαυτῷ ποιῶν ἄλλην αὖ φθορὰν ζῴων παντοίων ἀπηργάσατο.
μετὰ δὲ ταῦτα προελθόντος ἱκανοῦ χρόνου, θορύβων τε καὶ
ταραχῆς ἤδη παυόμενος καὶ τῶν σεισμῶν γαλήνης ἐπιλαβόμενος
εἴς τε τὸν εἰωθότα δρόμον τὸν ἑαυτοῦ κατακοσμούμενος ᾔει,
ἐπιμέλειαν καὶ κράτος ἔχων αὐτὸς τῶν ἐν αὑτῷ τε καὶ
ἑαυτοῦ, τὴν τοῦ δημιουργοῦ καὶ πατρὸς ἀπομνημονεύων διδαχὴν
εἰς δύναμιν. κατ’ ἀρχὰς μὲν οὖν ἀκριβέστερον ἀπετέλει,
τελευτῶν δὲ ἀμβλύτερον· τούτων δὲ αὐτῷ τὸ σωματοειδὲς τῆς
συγκράσεως αἴτιον, τὸ τῆς πάλαι ποτὲ φύσεως σύντροφον, ὅτι
πολλῆς ἦν μετέχον ἀταξίας πρὶν εἰς τὸν νῦν κόσμον
ἀφικέσθαι. παρὰ μὲν γὰρ τοῦ συνθέντος πάντα καλὰ κέκτηται·
παρὰ δὲ τῆς ἔμπροσθεν ἕξεως, ὅσα χαλεπὰ καὶ ἄδικα ἐν
οὐρανῷ γίγνεται, ταῦτα ἐξ ἐκείνης αὐτός τε ἔχει καὶ τοῖς
ζῴοις ἐναπεργάζεται. μετὰ μὲν οὖν τοῦ κυβερνήτου τὰ ζῷα
τρέφων ἐν αὑτῷ σμικρὰ μὲν φλαῦρα, μεγάλα δὲ ἐνέτικτεν
ἀγαθά· χωριζόμενος δὲ ἐκείνου τὸν ἐγγύτατα χρόνον ἀεὶ τῆς
ἀφέσεως κάλλιστα πάντα διάγει, προϊόντος δὲ τοῦ χρόνου καὶ
λήθης ἐγγιγνομένης ἐν αὐτῷ μᾶλλον καὶ δυναστεύει τὸ τῆς
παλαιᾶς ἀναρμοστίας πάθος, τελευτῶντος δὲ ἐξανθεῖ τοῦ χρόνου
καὶ σμικρὰ μὲν τἀγαθά, πολλὴν δὲ τὴν τῶν ἐναντίων κρᾶσιν
ἐπεγκεραννύμενος ἐπὶ διαφθορᾶς κίνδυνον αὑτοῦ τε ἀφικνεῖται
καὶ τῶν ἐν αὑτῷ. διὸ δὴ καὶ τότ’ ἤδη θεὸς ὁ κοσμήσας
αὐτόν, καθορῶν ἐν ἀπορίαις ὄντα, κηδόμενος ἵνα μὴ
χειμασθεὶς ὑπὸ ταραχῆς διαλυθεὶς εἰς τὸν τῆς ἀνομοιότητος
ἄπειρον ὄντα πόντον δύῃ, πάλιν ἔφεδρος αὐτοῦ τῶν
πηδαλίων γιγνόμενος, τὰ νοσήσαντα καὶ λυθέντα ἐν τῇ καθ’
ἑαυτὸν προτέρᾳ περιόδῳ στρέψας, κοσμεῖ τε καὶ ἐπανορθῶν
ἀθάνατον αὐτὸν καὶ ἀγήρων ἀπεργάζεται. τοῦτο μὲν οὖν
τέλος ἁπάντων εἴρηται· τὸ δ’ ἐπὶ τὴν τοῦ βασιλέως
ἀπόδειξιν ἱκανὸν ἐκ τοῦ πρόσθεν ἁπτομένοις τοῦ λόγου·
στρεφθέντος γὰρ αὖ τοῦ κόσμου τὴν ἐπὶ τὴν νῦν γένεσιν
ὁδὸν τὸ τῆς ἡλικίας αὖ πάλιν ἵστατο καὶ καινὰ τἀναντία
ἀπεδίδου τοῖς τότε. τὰ μὲν γὰρ ὑπὸ σμικρότητος ὀλίγου
δέοντα ἠφανίσθαι τῶν ζῴων ηὐξάνετο, τὰ δ’ ἐκ γῆς νεογενῆ
σώματα πολιὰ φύντα πάλιν ἀποθνῄσκοντα εἰς γῆν κατῄει. καὶ
τἆλλά τε πάντα μετέβαλλε, ἀπομιμούμενα καὶ συνακολουθοῦντα
τῷ τοῦ παντὸς παθήματι, καὶ δὴ καὶ τὸ τῆς κυήσεως καὶ
γεννήσεως καὶ τροφῆς μίμημα συνείπετο τοῖς πᾶσιν ὑπ’
ἀνάγκης· οὐ γὰρ ἐξῆν ἔτ’ ἐν γῇ δῑ ἑτέρων συνιστάντων
φύεσθαι ζῷον, ἀλλὰ καθάπερ τῷ κόσμῳ προσετέτακτο
αὐτοκράτορα εἶναι τῆς αὑτοῦ πορείας, οὕτω δὴ κατὰ ταὐτὰ
καὶ τοῖς μέρεσιν αὐτοῖς δῑ αὑτῶν, καθ’ ὅσον οἷόν τ’ ἦν,
φύειν τε καὶ γεννᾶν καὶ τρέφειν προσετάττετο ὑπὸ τῆς ὁμοίας
ἀγωγῆς. οὗ δὲ ἕνεκα ὁ λόγος ὥρμηκε πᾶς, ἐπ’ αὐτῷ νῦν
ἐσμὲν ἤδη. περὶ μὲν γὰρ τῶν ἄλλων θηρίων πολλὰ ἂν καὶ
μακρὰ διεξελθεῖν γίγνοιτο, ἐξ ὧν ἕκαστα καὶ δῑ ἃς αἰτίας
μεταβέβληκε· περὶ δὲ ἀνθρώπων βραχύτερα καὶ μᾶλλον
προσήκοντα. τῆς γὰρ τοῦ κεκτημένου καὶ νέμοντος ἡμᾶς
δαίμονος ἀπερημωθέντες ἐπιμελείας, τῶν πολλῶν αὖ θηρίων,
ὅσα χαλεπὰ τὰς φύσεις ἦν, ἀπαγριωθέντων, αὐτοὶ δὲ
ἀσθενεῖς ἄνθρωποι καὶ ἀφύλακτοι γεγονότες διηρπάζοντο ὑπ’
αὐτῶν, καὶ ἔτ’ ἀμήχανοι καὶ ἄτεχνοι κατὰ τοὺς πρώτους
ἦσαν χρόνους, ἅτε τῆς μὲν αὐτομάτης τροφῆς ἐπιλελοιπυίας,
πορίζεσθαι δὲ οὐκ ἐπιστάμενοί πω διὰ τὸ μηδεμίαν αὐτοὺς
χρείαν πρότερον ἀναγκάζειν. ἐκ τούτων πάντων ἐν μεγάλαις
ἀπορίαις ἦσαν. ὅθεν δὴ τὰ πάλαι λεχθέντα παρὰ θεῶν δῶρα
ἡμῖν δεδώρηται μετ’ ἀναγκαίας διδαχῆς καὶ παιδεύσεως, πῦρ
μὲν παρὰ Προμηθέως, τέχναι δὲ παρ’ Ἡφαίστου καὶ τῆς
συντέχνου, σπέρματα δὲ αὖ καὶ φυτὰ παρ’ ἄλλων· καὶ πάνθ’
ὁπόσα τὸν ἀνθρώπινον βίον συγκατεσκεύακεν ἐκ τούτων γέγονεν,
ἐπειδὴ τὸ μὲν ἐκ θεῶν, ὅπερ ἐρρήθη νυνδή, τῆς ἐπιμελείας
ἐπέλιπεν ἀνθρώπους, δῑ ἑαυτῶν τε ἔδει τήν τε διαγωγὴν καὶ
τὴν ἐπιμέλειαν αὐτοὺς αὑτῶν ἔχειν καθάπερ ὅλος ὁ κόσμος,
ᾧ συμμιμούμενοι καὶ συνεπόμενοι τὸν ἀεὶ χρόνον νῦν μὲν
οὕτως, τοτὲ δὲ ἐκείνως ζῶμέν τε καὶ φυόμεθα. καὶ τὸ μὲν
δὴ τοῦ μύθου τέλος ἐχέτω, χρήσιμον δὲ αὐτὸν ποιησόμεθα
πρὸς τὸ κατιδεῖν ὅσον ἡμάρτομεν ἀποφηνάμενοι τὸν βασιλικόν
τε καὶ πολιτικὸν ἐν τῷ πρόσθε λόγῳ. πῶς οὖν καὶ πόσον
ἁμάρτημα φὴ|ς εἶναι γεγονὸς ἡμῖν; τῇ μὲν βραχύτερον, τῇ
δὲ μάλα γενναῖον καὶ πολλῷ μεῖζον καὶ πλέον ἢ τότε. πῶς;
ὅτι μὲν ἐρωτώμενοι τὸν ἐκ τῆς νῦν περιφορᾶς καὶ γενέσεως
βασιλέα καὶ πολιτικὸν τὸν ἐκ τῆς ἐναντίας περιόδου ποιμένα
τῆς τότε ἀνθρωπίνης ἀγέλης εἴπομεν, καὶ ταῦτα θεὸν ἀντὶ
θνητοῦ, ταύτῃ μὲν πάμπολυ παρηνέχθημεν· ὅτι δὲ συμπάσης τῆς
πόλεως ἄρχοντα αὐτὸν ἀπεφήναμεν, ὅντινα δὲ τρόπον οὐ
διείπομεν, ταύτῃ δὲ αὖ τὸ μὲν λεχθὲν ἀληθές, οὐ μὴν
ὅλον γε οὐδὲ σαφὲς ἐρρήθη, διὸ καὶ βραχύτερον ἢ κατ’
ἐκεῖνο ἡμαρτήκαμεν. ἀληθῆ. δεῖ τοίνυν τὸν τρόπον, ὡς
ἔοικε, διορίσαντας τῆς ἀρχῆς τῆς πόλεως οὕτω τελέως τὸν
πολιτικὸν ἡμῖν εἰρῆσθαι προσδοκᾶν. καλῶς. διὰ ταῦτα μὴν καὶ
τὸν μῦθον παρεθέμεθα, ἵνα ἐνδείξαιτο περὶ τῆς
ἀγελαιοτροφίας μὴ μόνον ὡς πάντες αὐτῆς ἀμφισβητοῦσι τῷ
ζητουμένῳ τὰ νῦν, ἀλλὰ κἀκεῖνον αὐτὸν ἐναργέστερον
ἴδοιμεν, ὃν προσήκει μόνον κατὰ τὸ παράδειγμα ποιμένων τε
καὶ βουκόλων τῆς ἀνθρωπίνης ἐπιμέλειαν ἔχοντα τροφῆς τούτου
μόνον ἀξιωθῆναι τοῦ προσρήματος. ὀρθῶς. οἶμαι δέ γ’, ὦ
Σώκρατες, τοῦτο μὲν ἔτι μεῖζον ἢ κατὰ βασιλέα εἶναι τὸ
σχῆμα τὸ τοῦ θείου νομέως, τοὺς δ’ ἐνθάδε νῦν ὄντας
πολιτικοὺς τοῖς ἀρχομένοις ὁμοίους τε εἶναι μᾶλλον πολὺ τὰς
φύσεις καὶ παραπλησιαίτερον παιδείας μετειληφέναι καὶ τροφῆς.
πάντως που. ζητητέοι γε μὴν οὐδὲν ἂν εἴησαν οὔθ’ ἧττον
οὔτε μᾶλλον, εἴθ’ οὕτως εἴτ’ ἐκείνως πεφύκασιν. πῶς γὰρ
οὔ; τῇδε δὴ πάλιν ἐπανέλθωμεν. ἣν γὰρ ἔφαμεν
αὐτεπιτακτικὴν μὲν εἶναι τέχνην ἐπὶ ζῴοις, οὐ μὴν ἰδίᾳ
γε ἀλλὰ κοινῇ τὴν ἐπιμέλειαν ἔχουσαν, καὶ προσείπομεν δὴ
τότε εὐθὺς ἀγελαιοτροφικήν—μέμνησαι γάρ; ναί. ταύτης τοίνυν
πῃ διημαρτάνομεν. τὸν γὰρ πολιτικὸν οὐδαμοῦ συνελάβομεν οὐδ’
ὠνομάσαμεν, ἀλλ’ ἡμᾶς ἔλαθεν κατὰ τὴν ὀνομασίαν ἐκφυγών.
πῶς; τοῦ τὰς ἀγέλας ἑκάστας τρέφειν τοῖς μὲν ἄλλοις που
πᾶσι μέτεστι νομεῦσι, τῷ πολιτικῷ δὲ οὐ μετὸν ἐπηνέγκαμεν
τοὔνομα, δέον τῶν κοινῶν ἐπενεγκεῖν τι σύμπασιν. ἀληθῆ
λέγεις, εἴπερ ἐτύγχανέ γε ὄν. πῶς δ’ οὐκ ἦν τό γε
θεραπεύειν που πᾶσι κοινόν, μηδὲν διορισθείσης τροφῆς μηδέ
τινος ἄλλης πραγματείας; ἀλλ’ ἤ τινα ἀγελαιοκομικὴν ἢ
θεραπευτικὴν ἢ καί τινα ἐπιμελητικὴν αὐτὴν ὀνομάσασιν ὡς
κατὰ πάντων ἐξῆν περικαλύπτειν καὶ τὸν πολιτικὸν ἅμα τοῖς
ἄλλοις, ἐπειδὴ δεῖν τοῦτ’ ἐσήμαινεν ὁ λόγος. ὀρθῶς. ἀλλ’
ἡ μετὰ τοῦτο διαίρεσις αὖ τίνα τρόπον ἐγίγνετ’ ἄν; κατὰ
ταὐτὰ καθ’ ἅπερ ἔμπροσθεν διῃρούμεθα τὴν ἀγελαιοτροφικὴν
πεζοῖς τε καὶ ἀπτῆσι, καὶ ἀμείκτοις τε καὶ ἀκεράτοις, τοῖς
αὐτοῖς ἄν που τούτοις διαιρούμενοι καὶ τὴν ἀγελαιοκομικὴν
τήν τε νῦν καὶ τὴν ἐπὶ Κρόνου βασιλείαν περιειληφότες ἂν
ἦμεν ὁμοίως ἐν τῷ λόγῳ. φαίνεται· ζητῶ δὲ αὖ τί τὸ
μετὰ τοῦτο. δῆλον ὅτι λεχθέντος οὕτω τοῦ τῆς
ἀγελαιοκομικῆς ὀνόματος οὐκ ἄν ποτε ἐγένεθ’ ἡμῖν τό τινας
ἀμφισβητεῖν ὡς οὐδ’ ἐπιμέλεια τὸ παράπαν ἐστίν, ὥσπερ
τότε δικαίως ἠμφεσβητήθη μηδεμίαν εἶναι τέχνην ἐν ἡμῖν
ἀξίαν τούτου τοῦ θρεπτικοῦ προσρήματος, εἰ δ’ οὖν τις εἴη,
πολλοῖς πρότερον αὐτῆς καὶ μᾶλλον προσήκειν ἤ τινι τῶν
βασιλέων. ὀρθῶς. ἐπιμέλεια δέ γε ἀνθρωπίνης συμπάσης
κοινωνίας οὐδεμία ἂν ἐθελήσειεν ἑτέρα μᾶλλον καὶ προτέρα
τῆς βασιλικῆς φάναι καὶ κατὰ πάντων ἀνθρώπων ἀρχῆς εἶναι
τέχνη. λέγεις ὀρθῶς. μετὰ ταῦτα δέ γε, ὦ Σώκρατες, ἆρ’
ἐννοοῦμεν ὅτι πρὸς αὐτῷ δὴ τῷ τέλει συχνὸν αὖ
διημαρτάνετο; τὸ ποῖον; τόδε, ὡς ἄρ’ εἰ καὶ διενοήθημεν
ὅτι μάλιστα τῆς δίποδος ἀγέλης εἶναί τινα θρεπτικὴν
τέχνην, οὐδέν τι μᾶλλον ἡμᾶς ἔδει βασιλικὴν αὐτὴν εὐθὺς
καὶ πολιτικὴν ὡς ἀποτετελεσμένην προσαγορεύειν. τί μήν;
πρῶτον μέν, ὃ λέγομεν, τοὔνομα μετασκευωρήσασθαι, πρὸς τὴν
ἐπιμέλειαν μᾶλλον προσαγαγόντας ἢ τὴν τροφήν, ἔπειτα ταύτην
τέμνειν· οὐ γὰρ σμικρὰς ἂν ἔχοι τμήσεις ἔτι. ποίας; ἧι
τε τὸν θεῖον ἄν που διειλόμεθα νομέα χωρὶς καὶ τὸν
ἀνθρώπινον ἐπιμελητήν. ὀρθῶς. αὖθις δέ γε τὴν
ἀπονεμηθεῖσαν ἐπιμελητικὴν δίχα τέμνειν ἀναγκαῖον ἦν. τίνι;
τῷ βιαίῳ τε καὶ ἑκουσίῳ. τί δή; καὶ ταύτῃ που τὸ
πρότερον ἁμαρτάνοντες εὐηθέστερα τοῦ δέοντος εἰς ταὐτὸν
βασιλέα καὶ τύραννον συνέθεμεν, ἀνομοιοτάτους ὄντας αὐτούς
τε καὶ τὸν τῆς ἀρχῆς ἑκατέρου τρόπον. ἀληθῆ. νῦν δέ γε
πάλιν ἐπανορθούμενοι, καθάπερ εἶπον, τὴν ἀνθρωπίνην
ἐπιμελητικὴν δίχα διαιρώμεθα, τῷ βιαίῳ τε καὶ ἑκουσίῳ;
πάνυ μὲν οὖν. καὶ τὴν μέν γέ που τῶν βιαίων τυραννικήν,
τὴν δὲ ἑκούσιον καὶ ἑκουσίων διπόδων ἀγελαιοκομικὴν ζῴων
προσειπόντες πολιτικήν, τὸν ἔχοντα αὖ τέχνην ταύτην καὶ
ἐπιμέλειαν ὄντως ὄντα βασιλέα καὶ πολιτικὸν ἀποφαινώμεθα;
καὶ κινδυνεύει γε, ὦ ξένε, τελέως ἂν ἡμῖν οὕτως ἔχειν ἡ
περὶ τὸν πολιτικὸν ἀπόδειξις. καλῶς ἄν, ὦ Σώκρατες, ἡμῖν
ἔχοι. δεῖ δὲ μὴ σοὶ μόνῳ ταῦτα, ἀλλὰ κἀμοὶ μετὰ σοῦ
κοινῇ συνδοκεῖν. νῦν δὲ κατά γε τὴν ἐμὴν οὔπω φαίνεται
τέλεον ὁ βασιλεὺς ἡμῖν σχῆμα ἔχειν, ἀλλὰ καθάπερ
ἀνδριαντοποιοὶ παρὰ καιρὸν ἐνίοτε σπεύδοντες πλείω καὶ μείζω
τοῦ δέοντος ἕκαστα τῶν ἔργων ἐπεμβαλλόμενοι βραδύνουσι, καὶ
νῦν ἡμεῖς, ἵνα δὴ πρὸς τῷ ταχὺ καὶ μεγαλοπρεπῶς
δηλώσαιμεν τὸ τῆς ἔμπροσθεν ἁμάρτημα διεξόδου, τῷ βασιλεῖ
νομίσαντες πρέπειν μεγάλα παραδείγματα ποιεῖσθαι, θαυμαστὸν
ὄγκον ἀράμενοι τοῦ μύθου, μείζονι τοῦ δέοντος ἠναγκάσθημεν
αὐτοῦ μέρει προσχρήσασθαι· διὸ μακροτέραν τὴν ἀπόδειξιν
πεποιήκαμεν καὶ πάντως τῷ μύθῳ τέλος οὐκ ἐπέθεμεν, ἀλλ’
ἀτεχνῶς ὁ λόγος ἡμῖν ὥσπερ ζῷον τὴν ἔξωθεν μὲν
περιγραφὴν ἔοικεν ἱκανῶς ἔχειν, τὴν δὲ οἷον τοῖς
φαρμάκοις καὶ τῇ συγκράσει τῶν χρωμάτων ἐνάργειαν οὐκ
ἀπειληφέναι πω. γραφῆς δὲ καὶ συμπάσης χειρουργίας λέξει καὶ
λόγῳ δηλοῦν πᾶν ζῷον μᾶλλον πρέπει τοῖς δυναμένοις
ἕπεσθαι· τοῖς δ’ ἄλλοις διὰ χειρουργιῶν. τοῦτο μὲν ὀρθῶς·
ὅπῃ δὲ ἡμῖν οὔπω φὴ|ς ἱκανῶς εἰρῆσθαι δήλωσον. χαλεπόν,
ὦ δαιμόνιε, μὴ παραδείγμασι χρώμενον ἱκανῶς ἐνδείκνυσθαί τι
τῶν μειζόνων. κινδυνεύει γὰρ ἡμῶν ἕκαστος οἷον ὄναρ
εἰδὼς ἅπαντα πάντ’ αὖ πάλιν ὥσπερ ὕπαρ ἀγνοεῖν. πῶς
τοῦτ’ εἶπες; καὶ μάλ’ ἀτόπως ἔοικά γε ἐν τῷ παρόντι
κινήσας τὸ περὶ τῆς ἐπιστήμης πάθος ἐν ἡμῖν. τί δή;
παραδείγματος, ὦ μακάριε, αὖ μοι καὶ τὸ παράδειγμα αὐτὸ
δεδέηκεν. τί οὖν; λέγε μηδὲν ἐμοῦ γε ἕνεκα ἀποκνῶν.
λεκτέον ἐπειδὴ καὶ σύ γε ἕτοιμος ἀκολουθεῖν. τοὺς γάρ που
παῖδας ἴσμεν, ὅταν ἄρτι γραμμάτων ἔμπειροι γίγνωνται— τὸ
ποῖον; ὅτι τῶν στοιχείων ἕκαστον ἐν ταῖς βραχυτάταις καὶ
ῥᾴσταις τῶν συλλαβῶν ἱκανῶς διαισθάνονται, καὶ τἀληθῆ
φράζειν περὶ ἐκεῖνα δυνατοὶ γίγνονται. πῶς γὰρ οὔ; ταὐτὰ
δέ γε ταῦτα ἐν ἄλλαις ἀμφιγνοοῦντες πάλιν δόξῃ τε ψεύδονται
καὶ λόγῳ. πάνυ μὲν οὖν. ἆρ’ οὖν οὐχ ὧδε ῥᾷστον καὶ
κάλλιστον ἐπάγειν αὐτοὺς ἐπὶ τὰ μήπω γιγνωσκόμενα; πῶς;
ἀνάγειν πρῶτον ἐπ’ ἐκεῖνα ἐν οἷς ταὐτὰ ταῦτα ὀρθῶς
ἐδόξαζον, ἀναγαγόντας δὲ τιθέναι παρὰ τὰ μήπω γιγνωσκόμενα,
καὶ παραβάλλοντας ἐνδεικνύναι τὴν αὐτὴν ὁμοιότητα καὶ φύσιν
ἐν ἀμφοτέραις οὖσαν ταῖς συμπλοκαῖς, μέχριπερ ἂν πᾶσι τοῖς
ἀγνοουμένοις τὰ δοξαζόμενα ἀληθῶς παρατιθέμενα δειχθῇ,
δειχθέντα δέ, παραδείγματα οὕτω γιγνόμενα, ποιήσῃ τῶν
στοιχείων ἕκαστον πάντων ἐν πάσαις ταῖς συλλαβαῖς τὸ μὲν
ἕτερον ὡς τῶν ἄλλων ἕτερον ὄν, τὸ δὲ ταὐτὸν ὡς ταὐτὸν
ἀεὶ κατὰ ταὐτὰ ἑαυτῷ προσαγορεύεσθαι. παντάπασι μὲν οὖν.
οὐκοῦν τοῦτο μὲν ἱκανῶς συνειλήφαμεν, ὅτι παραδείγματός γ’
ἐστὶ τότε γένεσις, ὁπόταν ὂν ταὐτὸν ἐν ἑτέρῳ
διεσπασμένῳ δοξαζόμενον ὀρθῶς καὶ συναχθὲν περὶ ἑκάτερον ὡς
συνάμφω μίαν ἀληθῆ δόξαν ἀποτελῇ; φαίνεται. θαυμάζοιμεν ἂν
οὖν εἰ ταὐτὸν τοῦτο ἡμῶν ἡ ψυχὴ φύσει περὶ τὰ τῶν
πάντων στοιχεῖα πεπονθυῖα τοτὲ μὲν ὑπ’ ἀληθείας περὶ ἓν
ἕκαστον ἔν τισι συνίσταται, τοτὲ δὲ περὶ ἅπαντα ἐν
ἑτέροις αὖ φέρεται, καὶ τὰ μὲν αὐτῶν ἁμῇ γέ πῃ τῶν
συγκράσεων ὀρθῶς δοξάζει, μετατιθέμενα δ’ εἰς τὰς τῶν
πραγμάτων μακρὰς καὶ μὴ ῥᾳδίους συλλαβὰς ταὐτὰ ταῦτα πάλιν
ἀγνοεῖ; καὶ θαυμαστόν γε οὐδέν. πῶς γάρ, ὦ φίλε, δύναιτο
ἄν τις ἀρχόμενος ἀπὸ δόξης ψευδοῦς ἐπί τι τῆς ἀληθείας
καὶ μικρὸν μέρος ἀφικόμενος κτήσασθαι φρόνησιν; σχεδὸν
οὐδαμῶς. οὐκοῦν ταῦτα εἰ ταύτῃ πέφυκεν, οὐδὲν δὴ
πλημμελοῖμεν ἂν ἐγώ τε καὶ σὺ πρῶτον μὲν ἐπιχειρήσαντες
ὅλου παραδείγματος ἰδεῖν τὴν φύσιν ἐν σμικρῷ κατὰ μέρος
ἄλλῳ παραδείγματι, μετὰ δὲ ταῦτα μέλλοντες, ἐπὶ τὸ τοῦ
βασιλέως μέγιστον ὂν ταὐτὸν εἶδος ἀπ’ ἐλαττόνων φέροντές
ποθεν, διὰ παραδείγματος ἐπιχειρεῖν αὖ τὴν τῶν κατὰ πόλιν
θεραπείαν τέχνῃ γνωρίζειν, ἵνα ὕπαρ ἀντ’ ὀνείρατος ἡμῖν
γίγνηται; πάνυ μὲν οὖν ὀρθῶς. πάλιν δὴ τὸν ἔμπροσθε λόγον
ἀναληπτέον, ὡς ἐπειδὴ τῷ βασιλικῷ γένει τῆς περὶ τὰς
πόλεις ἐπιμελείας ἀμφισβητοῦσι μυρίοι, δεῖ δὴ πάντας
ἀποχωρίζειν τούτους καὶ μόνον ἐκεῖνον λείπειν καὶ πρὸς
τοῦτο δὴ παραδείγματος ἔφαμεν δεῖν τινος ἡμῖν. καὶ μάλα. τί
δῆτα παράδειγμά τις ἄν, ἔχον τὴν αὐτὴν πολιτικῇ
πραγματείαν, σμικρότατον παραθέμενος ἱκανῶς ἂν εὕροι τὸ
ζητούμενον; βούλει πρὸς Διός, ὦ Σώκρατες, εἰ μή τι πρόχειρον
ἕτερον ἔχομεν, ἀλλ’ οὖν τήν γε ὑφαντικὴν προελώμεθα; καὶ
ταύτην, εἰ δοκεῖ, μὴ πᾶσαν; ἀποχρήσει γὰρ ἴσως ἡ περὶ τὰ
ἐκ τῶν ἐρίων ὑφάσματα· τάχα γὰρ ἂν ἡμῖν καὶ τοῦτο τὸ
μέρος αὐτῆς μαρτυρήσειε προαιρεθὲν ὃ βουλόμεθα. τί γὰρ οὔ;
τί δῆτα οὐ, καθάπερ ἐν τοῖς ἔμπροσθε τέμνοντες μέρη μερῶν
ἕκαστον διῃρούμεθα, καὶ νῦν περὶ ὑφαντικὴν ταὐτὸν τοῦτ’
ἐδράσαμεν, καὶ κατὰ δύναμιν ὅτι μάλιστα διὰ βραχέων ταχὺ
πάντ’ ἐπελθόντες πάλιν ἤλθομεν ἐπὶ τὸ νῦν χρήσιμον; πῶς
λέγεις; αὐτὴν τὴν διέξοδον ἀπόκρισίν σοι ποιήσομαι. κάλλιστ’
εἶπες. ἔστι τοίνυν πάντα ἡμῖν ὁπόσα δημιουργοῦμεν καὶ
κτώμεθα, τὰ μὲν ἕνεκα τοῦ ποιεῖν τι, τὰ δὲ τοῦ μὴ πάσχειν
ἀμυντήρια· καὶ τῶν ἀμυντηρίων τὰ μὲν ἀλεξιφάρμακα καὶ θεῖα
καὶ ἀνθρώπινα, τὰ δὲ προβλήματα· τῶν δὲ προβλημάτων τὰ μὲν
πρὸς τὸν πόλεμον ὁπλίσματα, τὰ δὲ φράγματα· καὶ τῶν
φραγμάτων τὰ μὲν παραπετάσματα, τὰ δὲ πρὸς χειμῶνας καὶ
καύματα ἀλεξητήρια· τῶν δὲ ἀλεξητηρίων τὰ μὲν στεγάσματα,
τὰ δὲ σκεπάσματα· καὶ τῶν σκεπασμάτων ὑποπετάσματα μὲν
ἄλλα, περικαλύμματα δὲ ἕτερα· περικαλυμμάτων δὲ τὰ μὲν
ὁλόσχιστα, σύνθετα δὲ ἕτερα· τῶν δὲ συνθέτων τὰ μὲν τρητά,
τὰ δὲ ἄνευ τρήσεως συνδετά· καὶ τῶν ἀτρήτων τὰ μὲν
νεύρινα φυτῶν ἐκ γῆς, τὰ δὲ τρίχινα· τῶν δὲ τριχίνων τὰ
μὲν ὕδασι καὶ γῇ κολλητά, τὰ δὲ αὐτὰ αὑτοῖς συνδετά.
τούτοισι δὴ τοῖς ἐκ τῶν ἑαυτοῖς συνδουμένων ἐργασθεῖσιν
ἀμυντηρίοις καὶ σκεπάσμασι τὸ μὲν ὄνομα ἱμάτια ἐκαλέσαμεν·
τὴν δὲ τῶν ἱματίων μάλιστα ἐπιμελουμένην τέχνην, ὥσπερ
τότε τὴν τῆς πόλεως πολιτικὴν εἴπομεν, οὕτω καὶ νῦν ταύτην
προσείπωμεν ἀπ’ αὐτοῦ τοῦ πράγματος ἱματιουργικήν; φῶμεν δὲ
καὶ ὑφαντικήν, ὅσον ἐπὶ τῇ τῶν ἱματίων ἐργασίᾳ
μέγιστον ἦν μόριον, μηδὲν διαφέρειν πλὴν ὀνόματι ταύτης τῆς
ἱματιουργικῆς, καθάπερ κἀκεῖ τότε τὴν βασιλικὴν τῆς
πολιτικῆς; ὀρθότατά γε. τὸ μετὰ τοῦτο δὴ συλλογισώμεθα ὅτι
τὴν ἱματίων ὑφαντικὴν οὕτω ῥηθεῖσάν τις τάχ’ ἂν ἱκανῶς
εἰρῆσθαι δόξειεν, μὴ δυνάμενος συννοεῖν ὅτι τῶν μὲν ἐγγὺς
συνεργῶν οὔπω διώρισται, πολλῶν δὲ ἑτέρων συγγενῶν
ἀπεμερίσθη. ποίων, εἰπέ, συγγενῶν; οὐχ ἕσπου τοῖς
λεχθεῖσιν, ὡς φαίνῃ· πάλιν οὖν ἔοικεν ἐπανιτέον ἀρχόμενον
ἀπὸ τελευτῆς. εἰ γὰρ συννοεῖς τὴν οἰκειότητα, τὴν μὲν
διετέμομεν ἀπ’ αὐτῆς νυνδή, τὴν τῶν στρωμάτων σύνθεσιν
περιβολῇ χωρίζοντες καὶ ὑποβολῇ. μανθάνω. καὶ μὴν τὴν ἐκ
τῶν λίνων καὶ σπάρτων καὶ πάντων ὁπόσα φυτῶν ἄρτι νεῦρα
κατὰ λόγον εἴπομεν, δημιουργίαν πᾶσαν ἀφείλομεν· τήν τε αὖ
πιλητικὴν ἀφωρισάμεθα καὶ τὴν τρήσει καὶ ῥαφῇ χρωμένην
σύνθεσιν, ἧς ἡ πλείστη σκυτοτομική. πάνυ μὲν οὖν. καὶ
τοίνυν τὴν τῶν ὁλοσχίστων σκεπασμάτων θεραπείαν δερματουργικὴν
καὶ τὰς τῶν στεγασμάτων, ὅσαι τε ἐν οἰκοδομικῇ καὶ ὅλῃ
τεκτονικῇ καὶ ἐν ἄλλαις τέχναις ῥευμάτων στεκτικαὶ
γίγνονται, συμπάσας ἀφείλομεν, ὅσαι τε περὶ τὰς κλοπὰς καὶ
τὰς βίᾳ πράξεις διακωλυτικὰ ἔργα παρέχονται τέχναι
φραγμάτων, περί τε γένεσιν ἐπιθηματουργίας οὖσαι καὶ τὰς τῶν
θυρωμάτων πήξεις, γομφωτικῆς ἀπονεμηθεῖσαι μόρια τέχνης· τήν
τε ὁπλοποιικὴν ἀπετεμόμεθα, μεγάλης καὶ παντοίας τῆς
προβληματουργικῆς τμῆμα οὖσαν δυνάμεως· καὶ δὴ καὶ τὴν
μαγευτικὴν τὴν περὶ τὰ ἀλεξιφάρμακα κατ’ ἀρχὰς εὐθὺς
διωρισάμεθα σύμπασαν, καὶ λελοίπαμεν, ὡς δόξαιμεν ἄν, αὐτὴν
τὴν ζητηθεῖσαν ἀμυντικὴν χειμώνων, ἐρεοῦ προβλήματος
ἐργαστικήν, ὄνομα δὲ ὑφαντικὴν λεχθεῖσαν. ἔοικε γὰρ οὖν.
ἀλλ’ οὐκ ἔστι πω τέλεον, ὦ παῖ, τοῦτο λελεγμένον. ὁ γὰρ
ἐν ἀρχῇ τῆς τῶν ἱματίων ἐργασίας ἁπτόμενος τοὐναντίον
ὑφῇ δρᾶν φαίνεται. πῶς; τὸ μὲν τῆς ὑφῆς συμπλοκή τίς
ἐστί που. ναί. τὸ δέ γε τῶν συνεστώτων καὶ συμπεπιλημένων
διαλυτική. τὸ ποῖον δή; τὸ τῆς τοῦ ξαίνοντος τέχνης ἔργον.
ἢ τὴν ξαντικὴν τολμήσομεν ὑφαντικὴν καὶ τὸν ξάντην ὡς
ὄντα ὑφάντην καλεῖν; οὐδαμῶς. καὶ μὴν τήν γε αὖ στήμονος
ἐργαστικὴν καὶ κρόκης εἴ τις ὑφαντικὴν προσαγορεύει,
παράδοξόν τε καὶ ψεῦδος ὄνομα λέγει. πῶς γὰρ οὔ; τί δέ;
κναφευτικὴν σύμπασαν καὶ τὴν ἀκεστικὴν πότερα μηδεμίαν
ἐπιμέλειαν μηδέ τινα θεραπείαν ἐσθῆτος θῶμεν, ἢ καὶ ταύτας
πάσας ὡς ὑφαντικὰς λέξομεν; οὐδαμῶς. ἀλλὰ μὴν τῆς γε
θεραπείας ἀμφισβητήσουσιν αὗται σύμπασαι καὶ τῆς γενέσεως
τῆς τῶν ἱματίων τῇ τῆς ὑφαντικῆς δυνάμει, μέγιστον μὲν
μέρος ἐκείνῃ διδοῦσαι, μεγάλα δὲ καὶ σφίσιν αὐταῖς
ἀπονέμουσαι. πάνυ γε. πρὸς τοίνυν ταύταις ἔτι τὰς τῶν
ἐργαλείων δημιουργοὺς τέχνας, δῑ ὧν ἀποτελεῖται τὰ τῆς
ὑφῆς ἔργα, δοκεῖν χρὴ τό γε συναιτίας εἶναι προσποιήσασθαι
παντὸς ὑφάσματος. ὀρθότατα. πότερον οὖν ἡμῖν ὁ περὶ τῆς
ὑφαντικῆς λόγος, οὗ προειλόμεθα μέρους, ἱκανῶς ἔσται
διωρισμένος, ἐὰν ἄρ’ αὐτὴν τῶν ἐπιμελειῶν ὁπόσαι περὶ
τὴν ἐρεᾶν ἐσθῆτα, εἰς τὴν καλλίστην καὶ μεγίστην πασῶν
τιθῶμεν· ἢ λέγοιμεν μὲν ἄν τι ἀληθές, οὐ μὴν σαφές γε
οὐδὲ τέλεον, πρὶν ἂν καὶ ταύτας αὐτῆς πάσας περιέλωμεν;
ὀρθῶς. οὐκοῦν μετὰ ταῦτα ποιητέον ὃ λέγομεν, ἵν’ ἐφεξῆς
ἡμῖν ὁ λόγος ἴῃ; πῶς δ’ οὔ; πρῶτον μὲν τοίνυν δύο
τέχνας οὔσας περὶ πάντα τὰ δρώμενα θεασώμεθα. τίνας; τὴν
μὲν γενέσεως οὖσαν συναίτιον, τὴν δ’ αὐτὴν αἰτίαν. πῶς;
ὅσαι μὲν τὸ πρᾶγμα αὐτὸ μὴ δημιουργοῦσι, ταῖς δὲ
δημιουργούσαις ὄργανα παρασκευάζουσιν, ὧν μὴ παραγενομένων
οὐκ ἄν ποτε ἐργασθείη τὸ προστεταγμένον ἑκάστῃ τῶν τεχνῶν,
ταύτας μὲν συναιτίους, τὰς δὲ αὐτὸ τὸ πρᾶγμα ἀπεργαζομένας
αἰτίας. ἔχει γοῦν λόγον. μετὰ τοῦτο δὴ τὰς μὲν περί τε
ἀτράκτους καὶ κερκίδας καὶ ὁπόσα ἄλλα ὄργανα τῆς περὶ τὰ
ἀμφιέσματα γενέσεως κοινωνεῖ, πάσας συναιτίους εἴπωμεν, τὰς
δὲ αὐτὰ θεραπευούσας καὶ δημιουργούσας αἰτίας; ὀρθότατα.
τῶν αἰτιῶν δὴ πλυντικὴν μὲν καὶ ἀκεστικὴν καὶ πᾶσαν τὴν
περὶ ταῦτα θεραπευτικήν, πολλῆς οὔσης τῆς κοσμητικῆς,
τοὐνταῦθα αὐτῆς μόριον εἰκὸς μάλιστα περιλαμβάνειν
ὀνομάζοντας πᾶν τῇ τέχνῃ τῇ κναφευτικῇ. καλῶς. καὶ μὴν
ξαντική γε καὶ νηστικὴ καὶ πάντα αὖ τὰ περὶ τὴν ποίησιν
αὐτὴν τῆς ἐσθῆτος ἧς λέγομεν μέρη, μία τίς ἐστι τέχνη
τῶν ὑπὸ πάντων λεγομένων, ἡ ταλασιουργική. πῶς γὰρ οὔ; τῆς
δὴ ταλασιουργικῆς δύο τμήματά ἐστον, καὶ τούτοιν ἑκάτερον
ἅμα δυοῖν πεφύκατον τέχναιν μέρη. πῶς; τὸ μὲν ξαντικὸν καὶ
τὸ τῆς κερκιστικῆς ἥμισυ καὶ ὅσα τὰ συγκείμενα ἀπ’
ἀλλήλων ἀφίστησι, πᾶν τοῦτο ὡς ἓν φράζειν τῆς τε
ταλασιουργίας αὐτῆς ἐστί που, καὶ μεγάλα τινὲ κατὰ πάντα
ἡμῖν ἤστην τέχνα, ἡ συγκριτική τε καὶ διακριτική. ναί. τῆς
τοίνυν διακριτικῆς ἥ τε ξαντικὴ καὶ τὰ νυνδὴ ῥηθέντα
ἅπαντά ἐστιν· ἡ γὰρ ἐν ἐρίοις τε καὶ στήμοσι διακριτική,
κερκίδι μὲν ἄλλον τρόπον γιγνομένη, χερσὶ δὲ ἕτερον, ἔσχεν
ὅσα ἀρτίως ὀνόματα ἐρρήθη. πάνυ μὲν οὖν. αὖθις δὴ
πάλιν συγκριτικῆς μόριον ἅμα καὶ ταλασιουργίας ἐν αὐτῇ
γιγνόμενον λάβωμεν· ὅσα δὲ τῆς διακριτικῆς ἦν αὐτόθι,
μεθιῶμεν σύμπαντα, δίχα τέμνοντες τὴν ταλασιουργίαν διακριτικῷ
τε καὶ συγκριτικῷ τμήματι. διῃρήσθω. τὸ συγκριτικὸν τοίνυν
αὖ σοι καὶ ταλασιουργικὸν ἅμα μόριον, ὦ Σώκρατες,
διαιρετέον, εἴπερ ἱκανῶς μέλλομεν τὴν προρρηθεῖσαν ὑφαντικὴν
αἱρήσειν. οὐκοῦν χρή. χρὴ μὲν οὖν· καὶ λέγωμέν γε αὐτῆς
τὸ μὲν εἶναι στρεπτικόν, τὸ δὲ συμπλεκτικόν. ἆρ’ οὖν
μανθάνω; δοκεῖς γάρ μοι τὸ περὶ τὴν τοῦ στήμονος ἐργασίαν
λέγειν στρεπτικόν. οὐ μόνον γε, ἀλλὰ καὶ κρόκης· ἢ γένεσιν
ἄστροφόν τινα αὐτῆς εὑρήσομεν; οὐδαμῶς. διόρισαι δὴ καὶ
τούτοιν ἑκάτερον· ἴσως γὰρ ὁ διορισμὸς ἔγκαιρος ἄν σοι
γένοιτο. πῇ; τῇδε· τῶν περὶ ξαντικὴν ἔργων μηκυνθέν τε καὶ
σχὸν πλάτος λέγομεν εἶναι κάταγμά τι; ναί. τούτου δὴ τὸ
μὲν ἀτράκτῳ τε στραφὲν καὶ στερεὸν νῆμα γενόμενον στήμονα
μὲν φάθι τὸ νῆμα, τὴν δὲ ἀπευθύνουσαν αὐτὸ τέχνην εἶναι
στημονονητικήν. ὀρθῶς. ὅσα δέ γε αὖ τὴν μὲν συστροφὴν
χαύνην λαμβάνει, τῇ δὲ τοῦ στήμονος ἐμπλέξει πρὸς τὴν τῆς
γνάψεως ὁλκὴν ἐμμέτρως τὴν μαλακότητα ἴσχει, ταῦτ’ ἄρα
κρόκην μὲν τὰ νηθέντα, τὴν δὲ ἐπιτεταγμένην αὐτοῖς εἶναι
τέχνην τὴν κροκονητικὴν φῶμεν. ὀρθότατα. καὶ μὴν τό γε τῆς
ὑφαντικῆς μέρος ὃ προυθέμεθα, παντί που δῆλον ἤδη. τὸ γὰρ
συγκριτικῆς τῆς ἐν ταλασιουργίᾳ μόριον ὅταν εὐθυπλοκίᾳ
κρόκης καὶ στήμονος ἀπεργάζηται πλέγμα, τὸ μὲν πλεχθὲν
σύμπαν ἐσθῆτα ἐρεᾶν, τὴν δ’ ἐπὶ τούτῳ τέχνην οὖσαν
προσαγορεύομεν ὑφαντικήν. ὀρθότατα. εἶεν· τί δή ποτε οὖν
οὐκ εὐθὺς ἀπεκρινάμεθα πλεκτικὴν εἶναι κρόκης καὶ στήμονος
ὑφαντικήν, ἀλλὰ περιήλθομεν ἐν κύκλῳ πάμπολλα διοριζόμενοι
μάτην; οὔκουν ἔμοιγε, ὦ ξένε, μάτην οὐδὲν τῶν ῥηθέντων
ἔδοξε ῥηθῆναι. καὶ θαυμαστόν γε οὐδέν· ἀλλὰ τάχ’ ἄν, ὦ
μακάριε, δόξειε. πρὸς δὴ τὸ νόσημα τὸ τοιοῦτον, ἂν ἄρα
πολλάκις ὕστερον ἐπίῃ—θαυμαστὸν γὰρ οὐδέν—λόγον ἄκουσόν
τινα προσήκοντα περὶ πάντων τῶν τοιούτων ῥηθῆναι. λέγε μόνον.
πρῶτον τοίνυν ἴδωμεν πᾶσαν τήν τε ὑπερβολὴν καὶ τὴν
ἔλλειψιν, ἵνα κατὰ λόγον ἐπαινῶμεν καὶ ψέγωμεν τὰ
μακρότερα τοῦ δέοντος ἑκάστοτε λεγόμενα καὶ τἀναντία περὶ
τὰς τοιάσδε διατριβάς. οὐκοῦν χρή. περὶ δὴ τούτων αὐτῶν ὁ
λόγος ἡμῖν οἶμαι γιγνόμενος ὀρθῶς ἂν γίγνοιτο. τίνων;
μήκους τε πέρι καὶ βραχύτητος καὶ πάσης ὑπεροχῆς τε καὶ
ἐλλείψεως· ἡ γάρ που μετρητικὴ περὶ πάντ’ ἐστὶ ταῦτα. ναί.
διέλωμεν τοίνυν αὐτὴν δύο μέρη· δεῖ γὰρ δὴ πρὸς ὃ νῦν
σπεύδομεν. λέγοις ἂν τὴν διαίρεσιν ὅπῃ. τῇδε· τὸ μὲν
κατὰ τὴν πρὸς ἄλληλα μεγέθους καὶ σμικρότητος κοινωνίαν, τὸ
δὲ [τὸ] κατὰ τὴν τῆς γενέσεως ἀναγκαίαν οὐσίαν. πῶς
λέγεις; ἆρ’ οὐ κατὰ φύσιν δοκεῖ σοι τὸ μεῖζον μηδενὸς
ἑτέρου δεῖν μεῖζον λέγειν ἢ τοῦ ἐλάττονος, καὶ τοὔλαττον
αὖ τοῦ μείζονος ἔλαττον, ἄλλου δὲ μηδενός; ἔμοιγε. τί
δέ; τὸ τὴν τοῦ μετρίου φύσιν ὑπερβάλλον καὶ ὑπερβαλλόμενον
ὑπ’ αὐτῆς ἐν λόγοις εἴτε καὶ ἐν ἔργοις ἆρ’ οὐκ αὖ
λέξομεν ὡς ὄντως γιγνόμενον, ἐν ᾧ καὶ διαφέρουσι μάλιστα
ἡμῶν οἵ τε κακοὶ καὶ [οἱ] ἀγαθοί; φαίνεται. διττὰς ἄρα
ταύτας οὐσίας καὶ κρίσεις τοῦ μεγάλου καὶ τοῦ σμικροῦ
θετέον, ἀλλ’ οὐχ ὡς ἔφαμεν ἄρτι πρὸς ἄλληλα μόνον δεῖν,
ἀλλ’ ὥσπερ νῦν εἴρηται μᾶλλον τὴν μὲν πρὸς ἄλληλα
λεκτέον, τὴν δ’ αὖ πρὸς τὸ μέτριον· οὗ δὲ ἕνεκα, μαθεῖν
ἆρ’ ἂν βουλοίμεθα; τί μήν; εἰ πρὸς μηδὲν ἕτερον τὴν τοῦ
μείζονος ἐάσει τις φύσιν ἢ πρὸς τοὔλαττον, οὐκ ἔσται ποτὲ
πρὸς τὸ μέτριον· ἦ γάρ; οὕτως. οὐκοῦν τὰς τέχνας τε
αὐτὰς καὶ τἆργα αὐτῶν σύμπαντα διολοῦμεν τούτῳ τῷ λόγῳ,
καὶ δὴ καὶ τὴν ζητουμένην νῦν πολιτικὴν καὶ τὴν ῥηθεῖσαν
ὑφαντικὴν ἀφανιοῦμεν; ἅπασαι γὰρ αἱ τοιαῦταί που τὸ τοῦ
μετρίου πλέον καὶ ἔλαττον οὐχ ὡς οὐκ ὂν ἀλλ’ ὡς ὂν
χαλεπὸν περὶ τὰς πράξεις παραφυλάττουσι, καὶ τούτῳ δὴ τῷ
τρόπῳ τὸ μέτρον σῴζουσαι πάντα ἀγαθὰ καὶ καλὰ
ἀπεργάζονται. τί μήν; οὐκοῦν ἂν τὴν πολιτικὴν ἀφανίσωμεν,
ἄπορος ἡμῖν ἡ μετὰ τοῦτο ἔσται ζήτησις τῆς βασιλικῆς
ἐπιστήμης; καὶ μάλα. πότερον οὖν, καθάπερ ἐν τῷ σοφιστῇ
προσηναγκάσαμεν εἶναι τὸ μὴ ὄν, ἐπειδὴ κατὰ τοῦτο διέφυγεν
ἡμᾶς ὁ λόγος, οὕτω καὶ νῦν τὸ πλέον αὖ καὶ ἔλαττον
μετρητὰ προσαναγκαστέον γίγνεσθαι μὴ πρὸς ἄλληλα μόνον ἀλλὰ
καὶ πρὸς τὴν τοῦ μετρίου γένεσιν; οὐ γὰρ δὴ δυνατόν γε
οὔτε πολιτικὸν οὔτ’ ἄλλον τινὰ τῶν περὶ τὰς πράξεις
ἐπιστήμονα ἀναμφισβητήτως γεγονέναι τούτου μὴ
συνομολογηθέντος. οὐκοῦν καὶ νῦν ὅτι μάλιστα χρὴ ταὐτὸν
ποιεῖν. πλέον, ὦ Σώκρατες, ἔτι τοῦτο τὸ ἔργον ἢ ’κεῖνο—
καίτοι κἀκείνου γε μεμνήμεθα τὸ μῆκος ὅσον ἦν—ἀλλ’
ὑποτίθεσθαι μὲν τὸ τοιόνδε περὶ αὐτῶν καὶ μάλα δίκαιον. τὸ
ποῖον; ὥς ποτε δεήσει τοῦ νῦν λεχθέντος πρὸς τὴν περὶ αὐτὸ
τἀκριβὲς ἀπόδειξιν. ὅτι δὲ πρὸς τὰ νῦν καλῶς καὶ ἱκανῶς
δείκνυται, δοκεῖ μοι βοηθεῖν μεγαλοπρεπῶς ἡμῖν οὗτος ὁ
λόγος, ὡς ἄρα ἡγητέον ὁμοίως τὰς τέχνας πάσας εἶναι,
μεῖζόν τε ἅμα καὶ ἔλαττον μετρεῖσθαι μὴ πρὸς ἄλληλα μόνον
ἀλλὰ καὶ πρὸς τὴν τοῦ μετρίου γένεσιν. τούτου τε γὰρ ὄντος
ἐκεῖνα ἔστι, κἀκείνων οὐσῶν ἔστι καὶ τοῦτο, μὴ δὲ
ὄντος ποτέρου τούτων οὐδέτερον αὐτῶν ἔσται ποτέ. τοῦτο
μὲν ὀρθῶς· ἀλλὰ τί δὴ τὸ μετὰ τοῦτο; δῆλον ὅτι
διαιροῖμεν ἂν τὴν μετρητικήν, καθάπερ ἐρρήθη, ταύτῃ δίχα
τέμνοντες, ἓν μὲν τιθέντες αὐτῆς μόριον συμπάσας τέχνας
ὁπόσαι τὸν ἀριθμὸν καὶ μήκη καὶ βάθη καὶ πλάτη καὶ
ταχυτῆτας πρὸς τοὐναντίον μετροῦσιν, τὸ δὲ ἕτερον, ὁπόσαι
πρὸς τὸ μέτριον καὶ τὸ πρέπον καὶ τὸν καιρὸν καὶ τὸ δέον
καὶ πάνθ’ ὁπόσα εἰς τὸ μέσον ἀπῳκίσθη τῶν ἐσχάτων. καὶ
μέγα γε ἑκάτερον τμῆμα εἶπες, καὶ πολὺ διαφέρον ἀλλήλοιν.
ὃ γὰρ ἐνίοτε, ὦ Σώκρατες, οἰόμενοι δή τι σοφὸν φράζειν
πολλοὶ τῶν κομψῶν λέγουσιν, ὡς ἄρα μετρητικὴ περὶ πάντ’
ἐστὶ τὰ γιγνόμενα, τοῦτ’ αὐτὸ τὸ νῦν λεχθὲν ὂν τυγχάνει.
μετρήσεως μὲν γὰρ δή τινα τρόπον πάνθ’ ὁπόσα ἔντεχνα
μετείληφεν· διὰ δὲ τὸ μὴ κατ’ εἴδη συνειθίσθαι σκοπεῖν
διαιρουμένους ταῦτά τε τοσοῦτον διαφέροντα συμβάλλουσιν εὐθὺς
εἰς ταὐτὸν ὅμοια νομίσαντες, καὶ τοὐναντίον αὖ τούτου
δρῶσιν ἕτερα οὐ κατὰ μέρη διαιροῦντες, δέον, ὅταν μὲν τὴν
τῶν πολλῶν τις πρότερον αἴσθηται κοινωνίαν, μὴ προαφίστασθαι
πρὶν ἂν ἐν αὐτῇ τὰς διαφορὰς ἴδῃ πάσας ὁπόσαιπερ ἐν
εἴδεσι κεῖνται, τὰς δὲ αὖ παντοδαπὰς ἀνομοιότητας, ὅταν
ἐν πλήθεσιν ὀφθῶσιν, μὴ δυνατὸν εἶναι δυσωπούμενον παύεσθαι
πρὶν ἂν σύμπαντα τὰ οἰκεῖα ἐντὸς μιᾶς ὁμοιότητος ἕρξας
γένους τινὸς οὐσίᾳ περιβάληται. ταῦτα μὲν οὖν ἱκανῶς περί
τε τούτων καὶ περὶ τῶν ἐλλείψεων καὶ ὑπερβολῶν εἰρήσθω·
φυλάττωμεν δὲ μόνον ὅτι δύο γένη περὶ αὐτὰ ἐξηύρηται τῆς
μετρητικῆς, καὶ ἅ φαμεν αὔτ’ εἶναι μεμνώμεθα. μεμνησόμεθα.
μετὰ τοῦτον δὴ τὸν λόγον ἕτερον προσδεξώμεθα περὶ αὐτῶν τε
τῶν ζητουμένων καὶ περὶ πάσης τῆς ἐν τοῖς τοιοῖσδε λόγοις
διατριβῆς. τὸ ποῖον; εἴ τις ἀνέροιτο ἡμᾶς τὴν περὶ
γράμματα συνουσίαν τῶν μανθανόντων, ὁπόταν τις ὁτιοῦν ὄνομα
ἐρωτηθῇ τίνων ἐστὶ γραμμάτων, πότερον αὐτῷ τότε φῶμεν
γίγνεσθαι τὴν ζήτησιν ἑνὸς ἕνεκα μᾶλλον τοῦ προβληθέντος ἢ
τοῦ περὶ πάντα τὰ προβαλλόμενα γραμματικωτέρῳ γίγνεσθαι;
δῆλον ὅτι τοῦ περὶ ἅπαντα. τί δ’ αὖ νῦν ἡμῖν ἡ περὶ
τοῦ πολιτικοῦ ζήτησις; ἕνεκα αὐτοῦ τούτου προβέβληται μᾶλλον
ἢ τοῦ περὶ πάντα διαλεκτικωτέροις γίγνεσθαι; καὶ τοῦτο δῆλον
ὅτι τοῦ περὶ πάντα. ἦ που τὸν τῆς ὑφαντικῆς γε λόγον
αὐτῆς ταύτης ἕνεκα θηρεύειν οὐδεὶς ἂν ἐθελήσειεν νοῦν
ἔχων· ἀλλ’ οἶμαι τοὺς πλείστους λέληθεν ὅτι τοῖς μὲν τῶν
ὄντων ῥᾳδίως καταμαθεῖν αἰσθηταί τινες ὁμοιότητες
πεφύκασιν, ἃς οὐδὲν χαλεπὸν δηλοῦν, ὅταν αὐτῶν τις
βουληθῇ τῷ λόγον αἰτοῦντι περί του μὴ μετὰ πραγμάτων ἀλλὰ
χωρὶς λόγου ῥᾳδίως ἐνδείξασθαι· τοῖς δ’ αὖ μεγίστοις οὖσι
καὶ τιμιωτάτοις οὐκ ἔστιν εἴδωλον οὐδὲν πρὸς τοὺς
ἀνθρώπους εἰργασμένον ἐναργῶς, οὗ δειχθέντος τὴν τοῦ
πυνθανομένου ψυχὴν ὁ βουλόμενος ἀποπληρῶσαι, πρὸς τῶν
αἰσθήσεών τινα προσαρμόττων, ἱκανῶς πληρώσει. διὸ δεῖ
μελετᾶν λόγον ἑκάστου δυνατὸν εἶναι δοῦναι καὶ δέξασθαι· τὰ
γὰρ ἀσώματα, κάλλιστα ὄντα καὶ μέγιστα, λόγῳ μόνον ἄλλῳ
δὲ οὐδενὶ σαφῶς δείκνυται, τούτων δὲ ἕνεκα πάντ’ ἐστὶ τὰ
νῦν λεγόμενα. ῥᾴων δ’ ἐν τοῖς ἐλάττοσιν ἡ μελέτη παντὸς
πέρι μᾶλλον ἢ περὶ τὰ μείζω. κάλλιστ’ εἶπες. ὧν τοίνυν
χάριν ἅπανθ’ ἡμῖν ταῦτ’ ἐρρήθη περὶ τούτων, μνησθῶμεν.
τίνων; ταύτης τε οὐχ ἥκιστα αὐτῆς ἕνεκα τῆς δυσχερείας ἣν
περὶ τὴν μακρολογίαν τὴν περὶ τὴν ὑφαντικὴν ἀπεδεξάμεθα
δυσχερῶς, καὶ τὴν περὶ τὴν τοῦ παντὸς ἀνείλιξιν καὶ τὴν
τοῦ σοφιστοῦ πέρι τῆς τοῦ μὴ ὄντος οὐσίας, ἐννοοῦντες ὡς
ἔσχε μῆκος πλέον, καὶ ἐπὶ τούτοις δὴ πᾶσιν ἐπεπλήξαμεν
ἡμῖν αὐτοῖς, δείσαντες μὴ περίεργα ἅμα καὶ μακρὰ λέγοιμεν.
ἵν’ οὖν εἰς αὖθις μηδὲν πάσχωμεν τοιοῦτον, τούτων ἕνεκα
πάντων τὰ πρόσθε νῷν εἰρῆσθαι φάθι. ταῦτ’ ἔσται. λέγε
ἑξῆς μόνον. λέγω τοίνυν ὅτι χρὴ δὴ μεμνημένους ἐμὲ καὶ
σὲ τῶν νῦν εἰρημένων τόν τε ψόγον ἑκάστοτε καὶ ἔπαινον
ποιεῖσθαι βραχύτητος ἅμα καὶ μήκους ὧν ἂν ἀεὶ πέρι
λέγωμεν, μὴ πρὸς ἄλληλα τὰ μήκη κρίνοντες ἀλλὰ κατὰ τὸ
τῆς μετρητικῆς μέρος ὃ τότε ἔφαμεν δεῖν μεμνῆσθαι, πρὸς τὸ
πρέπον. ὀρθῶς. οὐ τοίνυν οὐδὲ πρὸς τοῦτο πάντα. οὔτε γὰρ
πρὸς τὴν ἡδονὴν μήκους ἁρμόττοντος οὐδὲν προσδεησόμεθα,
πλὴν εἰ πάρεργόν τι· τό τε αὖ πρὸς τὴν τοῦ προβληθέντος
ζήτησιν, ὡς ἂν ῥᾷστα καὶ τάχιστα εὕροιμεν, δεύτερον ἀλλ’
οὐ πρῶτον ὁ λόγος ἀγαπᾶν παραγγέλλει, πολὺ δὲ μάλιστα καὶ
πρῶτον τὴν μέθοδον αὐτὴν τιμᾶν τοῦ κατ’ εἴδη δυνατὸν εἶναι
διαιρεῖν, καὶ δὴ καὶ λόγον, ἄντε παμμήκης λεχθεὶς τὸν
ἀκούσαντα εὑρετικώτερον ἀπεργάζηται, τοῦτον σπουδάζειν καὶ
τῷ μήκει μηδὲν ἀγανακτεῖν, ἄντ’ αὖ βραχύτερος, ὡσαύτως·
ἔτι δ’ αὖ πρὸς τούτοις τὸν περὶ τὰς τοιάσδε συνουσίας
ψέγοντα λόγων μήκη καὶ τὰς ἐν κύκλῳ περιόδους οὐκ
ἀποδεχόμενον, ὅτι χρὴ τὸν τοιοῦτον μὴ [πάνυ] ταχὺ μηδ’
εὐθὺς οὕτω μεθιέναι ψέξαντα μόνον ὡς μακρὰ τὰ λεχθέντα,
ἀλλὰ καὶ προσαποφαίνειν οἴεσθαι δεῖν ὡς βραχύτερα ἂν
γενόμενα τοὺς συνόντας ἀπηργάζετο διαλεκτικωτέρους καὶ τῆς
τῶν ὄντων λόγῳ δηλώσεως εὑρετικωτέρους, τῶν δὲ ἄλλων καὶ
πρὸς ἄλλ’ ἄττα ψόγων καὶ ἐπαίνων μηδὲν φροντίζειν μηδὲ τὸ
παράπαν ἀκούειν δοκεῖν τῶν τοιούτων λόγων. καὶ τούτων μὲν
ἅλις, εἰ καὶ σοὶ ταύτῃ συνδοκεῖ· πρὸς δὲ δὴ τὸν πολιτικὸν
ἴωμεν πάλιν, τῆς προρρηθείσης ὑφαντικῆς αὐτῷ φέροντες τὸ
παράδειγμα. καλῶς εἶπες, καὶ ποιῶμεν ἃ λέγεις. οὐκοῦν ἀπό
γε τῶν πολλῶν ὁ βασιλεὺς ὅσαι σύννομοι, μᾶλλον δὲ ἀπὸ
πασῶν τῶν περὶ τὰς ἀγέλας διακεχώρισται· λοιπαὶ δέ, φαμέν,
αἱ κατὰ πόλιν αὐτὴν τῶν τε συναιτίων καὶ τῶν αἰτίων, ἃς
πρώτας ἀπ’ ἀλλήλων διαιρετέον. ὀρθῶς. οἶσθ’ οὖν ὅτι
χαλεπὸν αὐτὰς τεμεῖν δίχα; τὸ δ’ αἴτιον, ὡς οἶμαι,
προϊοῦσιν οὐχ ἧττον ἔσται καταφανές. οὐκοῦν χρὴ δρᾶν
οὕτως. κατὰ μέλη τοίνυν αὐτὰς οἷον ἱερεῖον διαιρώμεθα,
ἐπειδὴ δίχα ἀδυνατοῦμεν. δεῖ γὰρ εἰς τὸν ἐγγύτατα ὅτι
μάλιστα τέμνειν ἀριθμὸν ἀεί. πῶς οὖν ποιῶμεν τὰ νῦν;
ὥσπερ ἔμπροσθεν, ὁπόσαι παρείχοντο ὄργανα περὶ τὴν
ὑφαντικήν, πάσας δήπου τότε ἐτίθεμεν ὡς συναιτίους. ναί.
καὶ νῦν δὴ ταὐτὸν μὲν τοῦτο, ἔτι δὲ μᾶλλον ἢ τόθ’ ἡμῖν
ποιητέον. ὅσαι γὰρ σμικρὸν ἢ μέγα τι δημιουργοῦσι κατὰ
πόλιν ὄργανον, θετέον ἁπάσας ταύτας ὡς οὔσας συναιτίους.
ἄνευ γὰρ τούτων οὐκ ἄν ποτε γένοιτο πόλις οὐδὲ πολιτική,
τούτων δ’ αὖ βασιλικῆς ἔργον τέχνης οὐδέν που θήσομεν. οὐ
γάρ. καὶ μὲν δὴ χαλεπὸν ἐπιχειροῦμεν δρᾶν ἀποχωρίζοντες
τοῦτο ἀπὸ τῶν ἄλλων τὸ γένος· ὅτι γὰρ οὖν τῶν ὄντων
ἔστιν ὡς ἑνός γέ τινος ὄργανον εἰπόντα δοκεῖν εἰρηκέναι
τι πιθανόν. ὅμως δὲ ἕτερον αὖ τῶν ἐν πόλει κτημάτων
εἴπωμεν τόδε. τὸ ποῖον; ὡς οὐκ ἔστι ταύτην τὴν δύναμιν
ἔχον. οὐ γὰρ ἐπὶ γενέσεως αἰτίᾳ πήγνυται, καθάπερ
ὄργανον, ἀλλ’ ἕνεκα τοῦ δημιουργηθέντος σωτηρίας. τὸ ποῖον;
τοῦτο ὃ δὴ ξηροῖς καὶ ὑγροῖς καὶ ἐμπύροις καὶ ἀπύροις
παντοδαπὸν εἶδος ἐργασθὲν ἀγγεῖον [ὃ δὴ] μιᾷ κλήσει
προσφθεγγόμεθα, καὶ μάλα γε συχνὸν εἶδος καὶ τῇ ζητουμένῃ
γε, ὡς οἶμαι, προσῆκον οὐδὲν ἀτεχνῶς ἐπιστήμῃ. πῶς γὰρ
οὔ; τούτων δὴ τρίτον ἕτερον εἶδος κτημάτων πάμπολυ
κατοπτέον πεζὸν καὶ ἔνυδρον καὶ πολυπλανὲς καὶ ἀπλανὲς καὶ
τίμιον καὶ ἄτιμον, ἓν δὲ ὄνομα ἔχον, διότι πᾶν ἕνεκά
τινος ἐφέδρας ἐστί, θᾶκος ἀεί τινι γιγνόμενον. τὸ ποῖον;
ὄχημα αὐτό που λέγομεν, οὐ πάνυ πολιτικῆς ἔργον, ἀλλὰ
μᾶλλον πολὺ τεκτονικῆς καὶ κεραμικῆς καὶ χαλκοτυπικῆς.
μανθάνω. τί δὲ τέταρτον; ἆρ’ ἕτερον εἶναι τούτων λεκτέον,
ἐν ᾧ τὰ πλεῖστά ἐστι τῶν πάλαι ῥηθέντων, ἐσθής τε
σύμπασα καὶ τῶν ὅπλων τὸ πολὺ καὶ τείχη πάντα θ’ ὅσα
γήινα περιβλήματα καὶ λίθινα, καὶ μυρία ἕτερα; προβολῆς δὲ
ἕνεκα συμπάντων αὐτῶν εἰργασμένων δικαιότατ’ ἂν ὅλον
προσαγορεύοιτο πρόβλημα, καὶ πολλῷ μᾶλλον τέχνης οἰκοδομικῆς
ἔργον καὶ ὑφαντικῆς τὸ πλεῖστον νομίζοιτ’ ἂν ὀρθότερον ἢ
πολιτικῆς. πάνυ μὲν οὖν. πέμπτον δὲ ἆρ’ ἂν ἐθέλοιμεν τὸ
περὶ τὸν κόσμον καὶ γραφικὴν θεῖναι καὶ ὅσα ταύτῃ
προσχρώμενα καὶ μουσικῇ μιμήματα τελεῖται, πρὸς τὰς ἡδονὰς
μόνον ἡμῶν ἀπειργασμένα, δικαίως δ’ ἂν ὀνόματι περιληφθέντα
ἑνί; ποίῳ; παίγνιόν πού τι λέγεται. τί μήν; τοῦτο τοίνυν
τούτοις ἓν ὄνομα ἅπασι πρέψει προσαγορευθέν· οὐ γὰρ
σπουδῆς οὐδὲν αὐτῶν χάριν, ἀλλὰ παιδιᾶς ἕνεκα πάντα
δρᾶται. καὶ τοῦτο σχεδόν τι μανθάνω. τὸ δὲ πᾶσιν τούτοις
σώματα παρέχον, ἐξ ὧν καὶ ἐν οἷς δημιουργοῦσιν ὁπόσαι τῶν
τεχνῶν νῦν εἴρηνται, παντοδαπὸν εἶδος πολλῶν ἑτέρων τεχνῶν
ἔκγονον ὄν, ἆρ’ οὐχ ἕκτον θήσομεν; τὸ ποῖον δὴ λέγεις;
χρυσόν τε καὶ ἄργυρον καὶ πάνθ’ ὁπόσα μεταλλεύεται καὶ ὅσα
δρυοτομικὴ καὶ κουρὰ σύμπασα τέμνουσα παρέχει τεκτονικῇ καὶ
πλεκτικῇ· καὶ ἔτι φλοιστικὴ φυτῶν τε καὶ ἐμψύχων δέρματα
σωμάτων περιαιροῦσα σκυτοτομική, καὶ ὅσαι περὶ τὰ τοιαῦτά
εἰσιν τέχναι, καὶ φελλῶν καὶ βύβλων καὶ δεσμῶν ἐργαστικαὶ
παρέσχον δημιουργεῖν σύνθετα ἐκ μὴ συντιθεμένων εἴδη γενῶν.
ἓν δὲ αὐτὸ προσαγορεύομεν πᾶν τὸ πρωτογενὲς ἀνθρώποις
κτῆμα καὶ ἀσύνθετον καὶ βασιλικῆς ἐπιστήμης οὐδαμῶς ἔργον
ὄν. καλῶς. τὴν δὴ τῆς τροφῆς κτῆσιν, καὶ ὅσα εἰς τὸ σῶμα
συγκαταμειγνύμενα ἑαυτῶν μέρεσι μέρη σώματος εἰς τὸ
θεραπεῦσαί τινα δύναμιν εἴληχε, λεκτέον ἕβδομον ὀνομάσαντας
αὐτὸ σύμπαν ἡμῶν εἶναι τροφόν, εἰ μή τι κάλλιον ἔχομεν
ἄλλο θέσθαι· γεωργικῇ δὲ καὶ θηρευτικῇ καὶ γυμναστικῇ καὶ
ἰατρικῇ καὶ μαγειρικῇ πᾶν ὑποτιθέντες ὀρθότερον
ἀποδώσομεν ἢ τῇ πολιτικῇ. πῶς γὰρ οὔ; σχεδὸν τοίνυν
ὅσα ἔχεται κτήσεως, πλὴν τῶν ἡμέρων ζῴων, ἐν τούτοις
ἑπτὰ οἶμαι γένεσιν εἰρῆσθαι. σκόπει δέ· ἦν γὰρ δικαιότατα
μὲν ἂν τεθὲν κατ’ ἀρχὰς τὸ πρωτογενὲς εἶδος, μετὰ δὲ
τοῦτο ὄργανον, ἀγγεῖον, ὄχημα, πρόβλημα, παίγνιον, θρέμμα.
<ἃ> παραλείπομεν δέ, εἴ τι μὴ μέγα λέληθεν, εἴς τι τούτων
δυνατὸν ἁρμόττειν, οἷον ἡ τοῦ νομίσματος ἰδέα καὶ
σφραγίδων καὶ παντὸς χαρακτῆρος. γένος τε γὰρ ἐν αὑτοῖς
ταῦτα οὐδὲν ἔχει μέγα σύννομον, ἀλλὰ τὰ μὲν εἰς κόσμον,
τὰ δὲ εἰς ὄργανα βίᾳ μέν, ὅμως δὲ πάντως ἑλκόμενα
συμφωνήσει. τὰ δὲ περὶ ζῴων κτῆσιν τῶν ἡμέρων, πλὴν
δούλων, ἡ πρότερον ἀγελαιοτροφικὴ διαμερισθεῖσα πάντ’
εἰληφυῖα ἀναφανεῖται. πάνυ μὲν οὖν. τὸ δὲ δὴ δούλων καὶ
πάντων ὑπηρετῶν λοιπόν, ἐν οἷς που καὶ μαντεύομαι τοὺς περὶ
αὐτὸ τὸ πλέγμα ἀμφισβητοῦντας τῷ βασιλεῖ καταφανεῖς
γενήσεσθαι, καθάπερ τοῖς ὑφάνταις τότε τοὺς περὶ τὸ νήθειν
τε καὶ ξαίνειν καὶ ὅσα ἄλλα εἴπομεν. οἱ δὲ ἄλλοι πάντες,
ὡς συναίτιοι λεχθέντες, ἅμα τοῖς ἔργοις τοῖς νυνδὴ
ῥηθεῖσιν ἀνήλωνται καὶ ἀπεχωρίσθησαν ἀπὸ βασιλικῆς τε καὶ
πολιτικῆς πράξεως. ἐοίκασι γοῦν. ἴθι δὴ σκεψώμεθα τοὺς
λοιποὺς προσελθόντες ἐγγύθεν, ἵνα αὐτοὺς εἰδῶμεν
βεβαιότερον. οὐκοῦν χρή. τοὺς μὲν δὴ μεγίστους ὑπηρέτας, ὡς
ἐνθένδε ἰδεῖν, τοὐναντίον ἔχοντας εὑρίσκομεν οἷς
ὑπωπτεύσαμεν ἐπιτήδευμα καὶ πάθος. τίνας; τοὺς ὠνητούς τε
καὶ τῷ τρόπῳ τούτῳ κτητούς· οὓς ἀναμφισβητήτως δούλους
ἔχομεν εἰπεῖν; ἥκιστα βασιλικῆς μεταποιουμένους τέχνης. πῶς
δ’ οὔ; τί δέ; τῶν ἐλευθέρων ὅσοι τοῖς νυνδὴ ῥηθεῖσιν εἰς
ὑπηρετικὴν ἑκόντες αὑτοὺς τάττουσι, τά τε γεωργίας καὶ τὰ
τῶν ἄλλων τεχνῶν ἔργα διακομίζοντες ἐπ’ ἀλλήλους καὶ
ἀνισοῦντες, οἱ μὲν κατ’ ἀγοράς, οἱ δὲ πόλιν ἐκ πόλεως
ἀλλάττοντες κατὰ θάλατταν καὶ πεζῇ, νόμισμά τε πρὸς τὰ
ἄλλα καὶ αὐτὸ πρὸς αὑτὸ διαμείβοντες, οὓς ἀργυραμοιβούς
τε καὶ ἐμπόρους καὶ ναυκλήρους καὶ καπήλους ἐπωνομάκαμεν,
μῶν τῆς πολιτικῆς ἀμφισβητήσουσί τι; τάχ’ ἂν ἴσως τῆς γε
τῶν ἐμπορευτικῶν. ἀλλ’ οὐ μὴν οὕς γε ὁρῶμεν μισθωτοὺς καὶ
θῆτας πᾶσιν ἑτοιμότατα ὑπηρετοῦντας, μή ποτε βασιλικῆς
μεταποιουμένους εὕρωμεν. πῶς γάρ; τί δὲ ἄρα τοὺς τὰ τοιάδε
διακονοῦντας ἡμῖν ἑκάστοτε; τὰ ποῖα εἶπες καὶ τίνας; ὧν
τὸ κηρυκικὸν ἔθνος, ὅσοι τε περὶ γράμματα σοφοὶ γίγνονται
πολλάκις ὑπηρετήσαντες, καὶ πόλλ’ ἄττα ἕτερα περὶ τὰς
ἀρχὰς διαπονεῖσθαί τινες ἕτεροι πάνδεινοι, τί τούτους αὖ
λέξομεν; ὅπερ εἶπες νῦν, ὑπηρέτας, ἀλλ’ οὐκ αὐτοὺς ἐν
ταῖς πόλεσιν ἄρχοντας. ἀλλὰ οὐ μὴν οἶμαί γε ἐνύπνιον
ἰδὼν εἶπον ταύτῃ πῃ φανήσεσθαι τοὺς διαφερόντως
ἀμφισβητοῦντας τῆς πολιτικῆς. καίτοι σφόδρα γε ἄτοπον ἂν
εἶναι δόξειε τὸ ζητεῖν τούτους ἐν ὑπηρετικῇ μοίρᾳ τινί.
κομιδῇ μὲν οὖν. ἔτι δὴ προσμείξωμεν ἐγγύτερον ἐπὶ τοὺς
μήπω βεβασανισμένους. εἰσὶ δὲ οἵ τε περὶ μαντικὴν ἔχοντές
τινος ἐπιστήμης διακόνου μόριον· ἑρμηνευταὶ γάρ που νομίζονται
παρὰ θεῶν ἀνθρώποις. ναί. καὶ μὴν καὶ τὸ τῶν ἱερέων αὖ
γένος, ὡς τὸ νόμιμόν φησι, παρὰ μὲν ἡμῶν δωρεὰς θεοῖς διὰ
θυσιῶν ἐπιστῆμόν ἐστι κατὰ νοῦν ἐκείνοις δωρεῖσθαι, παρὰ
δὲ ἐκείνων ἡμῖν εὐχαῖς κτῆσιν ἀγαθῶν αἰτήσασθαι· ταῦτα
δὲ διακόνου τέχνης ἐστί που μόρια ἀμφότερα. φαίνεται γοῦν.
ἤδη τοίνυν μοι δοκοῦμεν οἷόν γέ τινος ἴχνους ἐφ’ ὃ
πορευόμεθα προσάπτεσθαι. τὸ γὰρ δὴ τῶν ἱερέων σχῆμα καὶ τὸ
τῶν μάντεων εὖ μάλα φρονήματος πληροῦται καὶ δόξαν σεμνὴν
λαμβάνει διὰ τὸ μέγεθος τῶν ἐγχειρημάτων, ὥστε περὶ μὲν
Αἴγυπτον οὐδ’ ἔξεστι βασιλέα χωρὶς ἱερατικῆς ἄρχειν, ἀλλ’
ἐὰν ἄρα καὶ τύχῃ πρότερον ἐξ ἄλλου γένους βιασάμενος,
ὕστερον ἀναγκαῖον εἰς τοῦτο εἰστελεῖσθαι αὐτὸν τὸ γένος·
ἔτι δὲ καὶ τῶν Ἑλλήνων πολλαχοῦ ταῖς μεγίσταις ἀρχαῖς τὰ
μέγιστα τῶν περὶ τὰ τοιαῦτα θύματα εὕροι τις ἂν
προσταττόμενα θύειν. καὶ δὴ καὶ παρ’ ὑμῖν οὐχ ἥκιστα δῆλον
ὃ λέγω· τῷ γὰρ λαχόντι βασιλεῖ φασιν τῇδε τὰ σεμνότατα
καὶ μάλιστα πάτρια τῶν ἀρχαίων θυσιῶν ἀποδεδόσθαι. καὶ πάνυ
γε. τούτους τε τοίνυν τοὺς κληρωτοὺς βασιλέας ἅμα καὶ
ἱερέας, καὶ ὑπηρέτας αὐτῶν καί τινα ἕτερον πάμπολυν ὄχλον
σκεπτέον, ὃς ἄρτι κατάδηλος νῦν ἡμῖν γέγονεν
ἀποχωρισθέντων τῶν ἔμπροσθεν. τίνας δ’ αὐτοὺς καὶ λέγεις;
καὶ μάλα τινὰς ἀτόπους. τί δή; πάμφυλόν τι γένος αὐτῶν,
ὥς γε ἄρτι σκοπουμένῳ φαίνεται. πολλοὶ μὲν γὰρ λέουσι τῶν
ἀνδρῶν εἴξασι καὶ Κενταύροις καὶ τοιούτοισιν ἑτέροις,
πάμπολλοι δὲ Σατύροις καὶ τοῖς ἀσθενέσι καὶ πολυτρόποις
θηρίοις· ταχὺ δὲ μεταλλάττουσι τάς τε ἰδέας καὶ τὴν δύναμιν
εἰς ἀλλήλους. καὶ μέντοι μοι νῦν, ὦ Σώκρατες, ἄρτι δοκῶ
κατανενοηκέναι τοὺς ἄνδρας. λέγοις ἄν· ἔοικας γὰρ ἄτοπόν
τι καθορᾶν. ναί· τὸ γὰρ ἄτοπον ἐξ ἀγνοίας πᾶσι συμβαίνει.
καὶ γὰρ δὴ καὶ νῦν αὐτὸς τοῦτ’ ἔπαθον· ἐξαίφνης
ἠμφεγνόησα κατιδὼν τὸν περὶ τὰ τῶν πόλεων πράγματα χορόν.
ποῖον; τὸν πάντων τῶν σοφιστῶν μέγιστον γόητα καὶ ταύτης τῆς
τέχνης ἐμπειρότατον· ὃν ἀπὸ τῶν ὄντως ὄντων πολιτικῶν
καὶ βασιλικῶν καίπερ παγχάλεπον ὄντα ἀφαιρεῖν ἀφαιρετέον,
εἰ μέλλομεν ἰδεῖν ἐναργῶς τὸ ζητούμενον. ἀλλὰ μὴν τοῦτό
γε οὐκ ἀνετέον. οὔκουν δὴ κατά γε τὴν ἐμήν. καί μοι φράζε
τόδε. τὸ ποῖον; ἆρ’ οὐ μοναρχία τῶν πολιτικῶν ἡμῖν ἀρχῶν
ἐστι μία; ναί. καὶ μετὰ μοναρχίαν εἴποι τις ἂν οἶμαι τὴν
ὑπὸ τῶν ὀλίγων δυναστείαν. πῶς δ’ οὔ; τρίτον δὲ σχῆμα
πολιτείας οὐχ ἡ τοῦ πλήθους ἀρχή, δημοκρατία τοὔνομα
κληθεῖσα; καὶ πάνυ γε. τρεῖς δ’ οὖσαι μῶν οὐ πέντε τρόπον
τινὰ γίγνονται, δύ’ ἐξ ἑαυτῶν ἄλλα πρὸς αὑταῖς ὀνόματα
τίκτουσαι; ποῖα δή; πρὸς τὸ βίαιόν που καὶ ἑκούσιον
ἀποσκοποῦντες νῦν καὶ πενίαν καὶ πλοῦτον καὶ νόμον καὶ
ἀνομίαν ἐν αὐταῖς γιγνόμενα διπλῆν ἑκατέραν τοῖν δυοῖν
διαιροῦντες μοναρχίαν μὲν προσαγορεύουσιν ὡς δύο παρεχομένην
εἴδη δυοῖν ὀνόμασι, τυραννίδι, τὸ δὲ βασιλικῇ. τί μήν;
τὴν δὲ ὑπ’ ὀλίγων γε ἑκάστοτε κρατηθεῖσαν πόλιν
ἀριστοκρατίᾳ καὶ ὀλιγαρχίᾳ. καὶ πάνυ γε. δημοκρατίας γε
μήν, ἐάντ’ οὖν βιαίως ἐάντε ἑκουσίως τῶν τὰς οὐσίας
ἐχόντων τὸ πλῆθος ἄρχῃ, καὶ ἐάντε τοὺς νόμους ἀκριβῶς
φυλάττον ἐάντε μή, πάντως τοὔνομα οὐδεὶς αὐτῆς εἴωθε
μεταλλάττειν. ἀληθῆ. τί οὖν; οἰόμεθά τινα τούτων τῶν
πολιτειῶν ὀρθὴν εἶναι τούτοις τοῖς ὅροις ὁρισθεῖσαν, ἑνὶ
καὶ ὀλίγοις καὶ πολλοῖς, καὶ πλούτῳ καὶ πενίᾳ, καὶ τῷ
βιαίῳ καὶ ἑκουσίῳ, καὶ μετὰ γραμμάτων καὶ ἄνευ νόμων
συμβαίνουσαν γίγνεσθαι; τί γὰρ δὴ καὶ κωλύει; σκόπει δὴ
σαφέστερον τῇδε ἑπόμενος. πῇ; τῷ ῥηθέντι κατὰ πρώτας
πότερον ἐμμενοῦμεν ἢ διαφωνήσομεν; τῷ δὴ ποίῳ λέγεις; τὴν
βασιλικὴν ἀρχὴν τῶν ἐπιστημῶν εἶναί τινα ἔφαμεν, οἶμαι.
ναί. καὶ τούτων γε οὐχ ἁπασῶν, ἀλλὰ κριτικὴν δήπου τινὰ
καὶ ἐπιστατικὴν ἐκ τῶν ἄλλων προειλόμεθα. ναί. κἀκ τῆς
ἐπιστατικῆς τὴν μὲν ἐπ’ ἀψύχοις ἔργοις, τὴν δ’ ἐπὶ
ζῴοις· καὶ κατὰ τοῦτον δὴ τὸν τρόπον μερίζοντες δεῦρ’ ἀεὶ
προεληλύθαμεν, ἐπιστήμης οὐκ ἐπιλανθανόμενοι, τὸ δ’ ἥτις οὐχ
ἱκανῶς πω δυνάμενοι διακριβώσασθαι. λέγεις ὀρθῶς. τοῦτ’ αὐτὸ
τοίνυν ἆρ’ ἐννοοῦμεν, ὅτι τὸν ὅρον οὐκ ὀλίγους οὐδὲ
πολλούς, οὐδὲ τὸ ἑκούσιον οὐδὲ τὸ ἀκούσιον, οὐδὲ πενίαν
οὐδὲ πλοῦτον γίγνεσθαι περὶ αὐτῶν χρεών, ἀλλά τινα
ἐπιστήμην, εἴπερ ἀκολουθήσομεν τοῖς πρόσθεν; ἀλλὰ μὴν
τοῦτό γε ἀδύνατον μὴ ποιεῖν. ἐξ ἀνάγκης δὴ νῦν τοῦτο
οὕτω σκεπτέον, ἐν τίνι ποτὲ τούτων ἐπιστήμη συμβαίνει
γίγνεσθαι περὶ ἀνθρώπων ἀρχῆς, σχεδὸν τῆς χαλεπωτάτης καὶ
μεγίστης κτήσασθαι. δεῖ γὰρ ἰδεῖν αὐτήν, ἵνα θεασώμεθα
τίνας ἀφαιρετέον ἀπὸ τοῦ φρονίμου βασιλέως, οἳ
προσποιοῦνται μὲν εἶναι πολιτικοὶ καὶ πείθουσι πολλούς, εἰσὶ
δὲ οὐδαμῶς. δεῖ γὰρ δὴ ποιεῖν τοῦτο, ὡς ὁ λόγος ἡμῖν
προείρηκεν. μῶν οὖν δοκεῖ πλῆθός γε ἐν πόλει ταύτην τὴν
ἐπιστήμην δυνατὸν εἶναι κτήσασθαι; καὶ πῶς; ἀλλ’ ἆρα ἐν
χιλιάνδρῳ πόλει δυνατὸν ἑκατόν τινας ἢ καὶ πεντήκοντα
αὐτὴν ἱκανῶς κτήσασθαι; ῥᾴστη μεντἂν οὕτω γ’ εἴη πασῶν
τῶν τεχνῶν· ἴσμεν γὰρ ὅτι χιλίων ἀνδρῶν ἄκροι πεττευταὶ
τοσοῦτοι πρὸς τοὺς ἐν τοῖς ἄλλοις Ἕλλησιν οὐκ ἂν
γένοιντό ποτε, μή τι δὴ βασιλῆς γε. δεῖ γὰρ δὴ τόν γε τὴν
βασιλικὴν ἔχοντα ἐπιστήμην, ἄν τ’ ἄρχῃ καὶ ἐὰν μή, κατὰ
τὸν ἔμπροσθε λόγον ὅμως βασιλικὸν προσαγορεύεσθαι. καλῶς
ἀπεμνημόνευσας. ἑπόμενον δὲ οἶμαι τούτῳ τὴν μὲν ὀρθὴν
ἀρχὴν περὶ ἕνα τινὰ καὶ δύο καὶ παντάπασιν ὀλίγους δεῖ
ζητεῖν, ὅταν ὀρθὴ γίγνηται. τί μήν; τούτους δέ γε, ἐάντε
ἑκόντων ἄντ’ ἀκόντων ἄρχωσιν, ἐάντε κατὰ γράμματα ἐάντε
ἄνευ γραμμάτων, καὶ ἐὰν πλουτοῦντες ἢ πενόμενοι, νομιστέον,
ὥσπερ νῦν ἡγούμεθα, κατὰ τέχνην ἡντινοῦν ἀρχὴν ἄρχοντας.
τοὺς ἰατροὺς δὲ οὐχ ἥκιστα νενομίκαμεν, ἐάντε ἑκόντας
ἐάντε ἄκοντας ἡμᾶς ἰῶνται, τέμνοντες ἢ κάοντες ἤ τινα
ἄλλην ἀλγηδόνα προσάπτοντες, καὶ ἐὰν κατὰ γράμματα ἢ
χωρὶς γραμμάτων, καὶ ἐὰν πένητες ὄντες ἢ πλούσιοι, πάντως
οὐδὲν ἧττον ἰατρούς φαμεν, ἕωσπερ ἂν ἐπιστατοῦντες
τέχνῃ, καθαίροντες εἴτε ἄλλως ἰσχναίνοντες εἴτε καὶ
αὐξάνοντες, ἂν μόνον ἐπ’ ἀγαθῷ τῷ τῶν σωμάτων, βελτίω
ποιοῦντες ἐκ χειρόνων, σῴζωσιν οἱ θεραπεύοντες ἕκαστοι τὰ
θεραπευόμενα· ταύτῃ θήσομεν, ὡς οἶμαι, καὶ οὐκ ἄλλῃ,
τοῦτον ὅρον ὀρθὸν εἶναι μόνον ἰατρικῆς καὶ ἄλλης
ἡστινοσοῦν ἀρχῆς. κομιδῇ μὲν οὖν. ἀναγκαῖον δὴ καὶ
πολιτειῶν, ὡς ἔοικε, ταύτην ὀρθὴν διαφερόντως εἶναι καὶ
μόνην πολιτείαν, ἐν ᾗ τις ἂν εὑρίσκοι τοὺς ἄρχοντας
ἀληθῶς ἐπιστήμονας καὶ οὐ δοκοῦντας μόνον, ἐάντε κατὰ
νόμους ἐάντε ἄνευ νόμων ἄρχωσι, καὶ ἑκόντων ἢ ἀκόντων,
καὶ πενόμενοι ἢ πλουτοῦντες, τούτων ὑπολογιστέον οὐδὲν
οὐδαμῶς εἶναι κατ’ οὐδεμίαν ὀρθότητα. καλῶς. καὶ ἐάντε γε
ἀποκτεινύντες τινὰς ἢ καὶ ἐκβάλλοντες καθαίρωσιν ἐπ’
ἀγαθῷ τὴν πόλιν, εἴτε καὶ ἀποικίας οἷον σμήνη μελιττῶν
ἐκπέμποντές ποι σμικροτέραν ποιῶσιν, ἤ τινας ἐπεισαγόμενοί
ποθεν ἄλλους ἔξωθεν πολίτας ποιοῦντες αὐτὴν αὔξωσιν,
ἕωσπερ ἂν ἐπιστήμῃ καὶ τῷ δικαίῳ προσχρώμενοι σῴζοντες
ἐκ χείρονος βελτίω ποιῶσι κατὰ δύναμιν, ταύτην τότε καὶ κατὰ
τοὺς τοιούτους ὅρους ἡμῖν μόνην ὀρθὴν πολιτείαν εἶναι
ῥητέον· ὅσας δ’ ἄλλας λέγομεν, οὐ γνησίας οὐδ’ ὄντως
οὔσας λεκτέον, ἀλλὰ μεμιμημένας ταύτην, ἃς μὲν ὡς
εὐνόμους λέγομεν, ἐπὶ τὰ καλλίω, τὰς δὲ ἄλλας ἐπὶ τὰ
αἰσχίονα [μεμιμῆσθαι]. τὰ μὲν ἄλλα, ὦ ξένε, μετρίως
ἔοικεν εἰρῆσθαι· τὸ δὲ καὶ ἄνευ νόμων δεῖν ἄρχειν
χαλεπώτερον ἀκούειν ἐρρήθη. μικρόν γε ἔφθης με ἐρόμενος, ὦ
Σώκρατες. ἔμελλον γάρ σε διερωτήσειν ταῦτα πότερον ἀποδέχῃ
πάντα, ἤ τι καὶ δυσχεραίνεις τῶν λεχθέντων· νῦν δ’ ἤδη
φανερὸν ὅτι τοῦτο βουλησόμεθα τὸ περὶ τῆς τῶν ἄνευ νόμων
ἀρχόντων ὀρθότητος διελθεῖν ἡμᾶς. πῶς γὰρ οὔ; τρόπον τινὰ
μέντοι δῆλον ὅτι τῆς βασιλικῆς ἐστιν ἡ νομοθετική· τὸ δ’
ἄριστον οὐ τοὺς νόμους ἐστὶν ἰσχύειν ἀλλ’ ἄνδρα τὸν μετὰ
φρονήσεως βασιλικόν. οἶσθ’ ὅπῃ; πῇ δὴ λέγεις; ὅτι νόμος
οὐκ ἄν ποτε δύναιτο τό τε ἄριστον καὶ τὸ δικαιότατον
ἀκριβῶς πᾶσιν ἅμα περιλαβὼν τὸ βέλτιστον ἐπιτάττειν· αἱ
γὰρ ἀνομοιότητες τῶν τε ἀνθρώπων καὶ τῶν πράξεων καὶ τὸ
μηδέποτε μηδὲν ὡς ἔπος εἰπεῖν ἡσυχίαν ἄγειν τῶν
ἀνθρωπίνων οὐδὲν ἐῶσιν ἁπλοῦν ἐν οὐδενὶ περὶ ἁπάντων
καὶ ἐπὶ πάντα τὸν χρόνον ἀποφαίνεσθαι τέχνην οὐδ’
ἡντινοῦν. ταῦτα δὴ συγχωροῦμέν που; τί μήν; τὸν δέ γε νόμον
ὁρῶμεν σχεδὸν ἐπ’ αὐτὸ τοῦτο συντείνοντα, ὥσπερ τινὰ
ἄνθρωπον αὐθάδη καὶ ἀμαθῆ καὶ μηδένα μηδὲν ἐῶντα ποιεῖν
παρὰ τὴν ἑαυτοῦ τάξιν, μηδ’ ἐπερωτᾶν μηδένα, μηδ’ ἄν τι
νέον ἄρα τῳ συμβαίνῃ βέλτιον παρὰ τὸν λόγον ὃν αὐτὸς
ἐπέταξεν. ἀληθῆ· ποιεῖ γὰρ ἀτεχνῶς καθάπερ εἴρηκας νῦν ὁ
νόμος ἡμῖν ἑκάστοις. οὐκοῦν ἀδύνατον εὖ ἔχειν πρὸς τὰ
μηδέποτε ἁπλᾶ τὸ διὰ παντὸς γιγνόμενον ἁπλοῦν; κινδυνεύει.
διὰ τί δή ποτ’ οὖν ἀναγκαῖον νομοθετεῖν, ἐπειδήπερ οὐκ
ὀρθότατον ὁ νόμος; ἀνευρετέον τούτου τὴν αἰτίαν. τί μήν;
οὐκοῦν καὶ παρ’ ὑμῖν εἰσί τινες οἷαι καὶ ἐν ἄλλαις
πόλεσιν ἁθρόων ἀνθρώπων ἀσκήσεις, εἴτε πρὸς δρόμον εἴτε
πρὸς ἄλλο τι, φιλονικίας ἕνεκα; καὶ πάνυ γε πολλαί. φέρε
νῦν ἀναλάβωμεν πάλιν μνήμῃ τὰς τῶν τέχνῃ γυμναζόντων
ἐπιτάξεις ἐν ταῖς τοιαύταις ἀρχαῖς. τὸ ποῖον; ὅτι
λεπτουργεῖν οὐκ ἐγχωρεῖν ἡγοῦνται καθ’ ἕνα ἕκαστον, τῷ
σώματι τὸ προσῆκον ἑκάστῳ προστάττοντες, ἀλλὰ παχύτερον
οἴονται δεῖν ὡς ἐπὶ τὸ πολὺ καὶ ἐπὶ πολλοὺς τὴν τοῦ
λυσιτελοῦντος τοῖς σώμασι ποιεῖσθαι τάξιν. καλῶς. διὸ δή γε
καὶ ἴσους πόνους νῦν διδόντες ἁθρόοις ἅμα μὲν ἐξορμῶσιν,
ἅμα δὲ καὶ καταπαύουσι δρόμου καὶ πάλης καὶ πάντων τῶν
κατὰ τὰ σώματα πόνων. ἔστι ταῦτα. καὶ τὸν νομοθέτην τοίνυν
ἡγώμεθα, τὸν ταῖσιν ἀγέλαις ἐπιστατήσοντα τοῦ δικαίου πέρι
καὶ τῶν πρὸς ἀλλήλους συμβολαίων, μή ποθ’ ἱκανὸν γενήσεσθαι
πᾶσιν ἁθρόοις προστάττοντα ἀκριβῶς ἑνὶ ἑκάστῳ τὸ προσῆκον
ἀποδιδόναι. τὸ γοῦν εἰκός. ἀλλὰ τὸ τοῖς πολλοῖς γε οἶμαι
καὶ ὡς ἐπὶ τὸ πολὺ καί πως οὑτωσὶ παχυτέρως ἑκάστοις τὸν
νόμον θήσει, καὶ ἐν γράμμασιν ἀποδιδοὺς καὶ ἐν ἀγραμμάτοις,
πατρίοις δὲ ἔθεσι νομοθετῶν. ὀρθῶς. ὀρθῶς μέντοι. πῶς γὰρ
ἄν τις ἱκανὸς γένοιτ’ ἄν ποτε, ὦ Σώκρατες, ὥστε διὰ βίου
ἀεὶ παρακαθήμενος ἑκάστῳ δῑ ἀκριβείας προστάττειν τὸ
προσῆκον; ἐπεὶ τοῦτ’ ἂν δυνατὸς ὤν, ὡς οἶμαι, τῶν τὴν
βασιλικὴν ὁστισοῦν ὄντως ἐπιστήμην εἰληφότων σχολῇ ποτ’
ἂν ἑαυτῷ θεῖτ’ ἐμποδίσματα γράφων τοὺς λεχθέντας τούτους
νόμους. ἐκ τῶν νῦν γοῦν, ὦ ξένε, εἰρημένων. μᾶλλον δέ γε,
ὦ βέλτιστε, ἐκ τῶν μελλόντων ῥηθήσεσθαι. τίνων δή; τῶν
τοιῶνδε. εἴπωμεν γὰρ δὴ πρός γε ἡμᾶς αὐτοὺς ἰατρὸν
μέλλοντα ἢ καί τινα γυμναστικὸν ἀποδημεῖν καὶ ἀπέσεσθαι τῶν
θεραπευομένων συχνόν, ὡς οἴοιτο, χρόνον, μὴ μνημονεύσειν
οἰηθέντα τὰ προσταχθέντα τοὺς γυμναζομένους ἢ τοὺς
κάμνοντας, ὑπομνήματα γράφειν ἂν ἐθέλειν αὐτοῖς, ἢ πῶς;
οὕτως. τί δ’ εἰ παρὰ δόξαν ἐλάττω χρόνον ἀποδημήσας ἔλθοι
πάλιν; ἆρ’ οὐκ ἂν παρ’ ἐκεῖνα τὰ γράμματα τολμήσειεν ἄλλ’
ὑποθέσθαι, συμβαινόντων ἄλλων βελτιόνων τοῖς κάμνουσι διὰ
πνεύματα ἤ τι καὶ ἄλλο παρὰ τὴν ἐλπίδα τῶν ἐκ Διὸς
ἑτέρως πως τῶν εἰωθότων γενόμενα, καρτερῶν δ’ ἂν ἡγοῖτο
δεῖν μὴ ἐκβαίνειν τἀρχαῖά ποτε νομοθετηθέντα μήτε αὐτὸν
προστάττοντα ἄλλα μήτε τὸν κάμνοντα ἕτερα τολμῶντα παρὰ τὰ
γραφέντα δρᾶν, ὡς ταῦτα ὄντα ἰατρικὰ καὶ ὑγιεινά, τὰ δὲ
ἑτέρως γιγνόμενα νοσώδη τε καὶ οὐκ ἔντεχνα· ἢ πᾶν τὸ
τοιοῦτον ἔν γε ἐπιστήμῃ συμβαῖνον καὶ ἀληθεῖ τέχνῃ περὶ
ἅπαντα παντάπασι γέλως ἂν ὁ μέγιστος γίγνοιτο τῶν τοιούτων
νομοθετημάτων; παντάπασι μὲν οὖν. τῷ δὲ τὰ δίκαια δὴ καὶ
ἄδικα καὶ καλὰ καὶ αἰσχρὰ καὶ ἀγαθὰ καὶ κακὰ γράψαντι
καὶ ἄγραφα νομοθετήσαντι ταῖς τῶν ἀνθρώπων ἀγέλαις, ὁπόσαι
κατὰ πόλιν ἐν ἑκάσταις νομεύονται κατὰ τοὺς τῶν γραψάντων
νόμους, ἂν ὁ μετὰ τέχνης γράψας ἤ τις ἕτερος ὅμοιος
ἀφίκηται, μὴ ἐξέστω δὴ παρὰ ταῦτα ἕτερα προστάττειν; ἢ
καὶ τοῦτο τὸ ἀπόρρημα οὐδὲν ἧττον ἂν ἐκείνου τῇ
ἀληθείᾳ γελοῖον φαίνοιτο; τί μήν; οἶσθ’ οὖν ἐπὶ τῷ
τοιούτῳ λόγον τὸν παρὰ τῶν πολλῶν λεγόμενον; οὐκ ἐννοῶ νῦν
γ’ οὕτως. καὶ μὴν εὐπρεπής. φασὶ γὰρ δὴ δεῖν, εἴ τις
γιγνώσκει παρὰ τοὺς τῶν ἔμπροσθεν βελτίους νόμους, νομοθετεῖν
τὴν ἑαυτοῦ πόλιν ἕκαστον πείσαντα, ἄλλως δὲ μή. τί οὖν;
οὐκ ὀρθῶς; ἴσως. ἂν δ’ οὖν μὴ πείθων τις βιάζηται τὸ
βέλτιον, ἀπόκριναι, τί τοὔνομα τῆς βίας ἔσται; μὴ μέντοι
πω, περὶ δὲ τῶν ἔμπροσθεν πρότερον. ποῖον δὴ λέγεις; ἄν τις
ἄρα μὴ πείθων τὸν ἰατρευόμενον, ἔχων δὲ ὀρθῶς τὴν
τέχνην, παρὰ τὰ γεγραμμένα τὸ βέλτιον ἀναγκάζῃ δρᾶν παῖδα
ἤ τινα ἄνδρα ἢ καὶ γυναῖκα, τί τοὔνομα τῆς βίας ἔσται
ταύτης; ἆρ’ οὐ πᾶν μᾶλλον ἢ τὸ παρὰ τὴν τέχνην λεγόμενον
ἁμάρτημα τὸ νοσῶδες; καὶ πάντα ὀρθῶς εἰπεῖν ἔστι πρότερον
τῷ βιασθέντι περὶ τὸ τοιοῦτον πλὴν ὅτι νοσώδη καὶ ἄτεχνα
πέπονθεν ὑπὸ τῶν βιασαμένων ἰατρῶν; ἀληθέστατα λέγεις. τί
δὲ ἡμῖν δὴ τὸ παρὰ τὴν πολιτικὴν τέχνην ἁμάρτημα
λεγόμενόν ἐστιν; ἆρ’ οὐ τὸ αἰσχρὸν καὶ [τὸ] κακὸν καὶ
ἄδικον; παντάπασί γε. τῶν δὴ βιασθέντων παρὰ τὰ γεγραμμένα
καὶ πάτρια δρᾶν ἕτερα δικαιότερα καὶ ἀμείνω καὶ καλλίω τῶν
ἔμπροσθεν, φέρε, τὸν τῶν τοιούτων αὖ ψόγον περὶ τῆς
τοιαύτης βίας, ἆρ’, εἰ μέλλει μὴ καταγελαστότατος εἶναι
πάντων, πάντ’ αὐτῷ μᾶλλον λεκτέον ἑκάστοτε πλὴν ὡς αἰσχρὰ
καὶ ἄδικα καὶ κακὰ πεπόνθασιν οἱ βιασθέντες ὑπὸ τῶν
βιασαμένων; ἀληθέστατα λέγεις. ἀλλ’ ἆρα ἐὰν μὲν πλούσιος ὁ
βιασάμενος ᾖ, δίκαια, ἂν δ’ ἄρα πένης, ἄδικα τὰ
βιασθέντα ἐστίν; ἢ κἂν πείσας κἂν μὴ πείσας τις, πλούσιος
ἢ πένης, ἢ κατὰ γράμματα ἢ παρὰ γράμματα, δρᾷ [μὴ
σύμφορα ἢ] σύμφορα, τοῦτον δεῖ καὶ περὶ ταῦτα τὸν ὅρον
εἶναι τόν γε ἀληθινώτατον ὀρθῆς πόλεως διοικήσεως, ὃν ὁ
σοφὸς καὶ ἀγαθὸς ἀνὴρ διοικήσει τὸ τῶν ἀρχομένων; ὥσπερ
ὁ κυβερνήτης τὸ τῆς νεὼς καὶ ναυτῶν ἀεὶ συμφέρον
παραφυλάττων, οὐ γράμματα τιθεὶς ἀλλὰ τὴν τέχνην νόμον
παρεχόμενος, σῴζει τοὺς συνναύτας, οὕτω καὶ κατὰ τὸν αὐτὸν
τρόπον τοῦτον παρὰ τῶν οὕτως ἄρχειν δυναμένων ὀρθὴ
γίγνοιτ’ ἂν πολιτεία, τὴν τῆς τέχνης ῥώμην τῶν νόμων
παρεχομένων κρείττω; καὶ πάντα ποιοῦσι τοῖς ἔμφροσιν
ἄρχουσιν οὐκ ἔστιν ἁμάρτημα, μέχριπερ ἂν ἓν μέγα
φυλάττωσι, τὸ μετὰ νοῦ καὶ τέχνης δικαιότατον ἀεὶ
διανέμοντες τοῖς ἐν τῇ πόλει σῴζειν τε αὐτοὺς οἷοί τε
ὦσιν καὶ ἀμείνους ἐκ χειρόνων ἀποτελεῖν κατὰ τὸ δυνατόν;
οὐκ ἔστ’ ἀντειπεῖν παρά γε ἃ νῦν εἴρηται. καὶ μὴν πρὸς
ἐκεῖνα οὐδὲ ἀντιρρητέον. τὰ ποῖα εἶπες; ὡς οὐκ ἄν ποτε
πλῆθος οὐδ’ ὡντινωνοῦν τὴν τοιαύτην λαβὸν ἐπιστήμην οἷόν
τ’ ἂν γένοιτο μετὰ νοῦ διοικεῖν πόλιν, ἀλλὰ περὶ σμικρόν τι
καὶ ὀλίγον καὶ τὸ ἕν ἐστι ζητητέον τὴν μίαν ἐκείνην
πολιτείαν τὴν ὀρθήν, τὰς δ’ ἄλλας μιμήματα θετέον, ὥσπερ
καὶ ὀλίγον πρότερον ἐρρήθη, τὰς μὲν ἐπὶ τὰ καλλίονα, τὰς
δ’ ἐπὶ τὰ αἰσχίω μιμουμένας ταύτην. πῶς τί τοῦτ’ εἴρηκας;
οὐδὲ γὰρ ἄρτι δῆθεν κατέμαθον τὸ περὶ τῶν μιμημάτων. καὶ
μὴν οὐ φαῦλόν γε, ἂν κινήσας τις τοῦτον τὸν λόγον αὐτοῦ
καταβάλῃ καὶ μὴ διελθὼν ἐνδείξηται τὸ νῦν γιγνόμενον
ἁμάρτημα περὶ αὐτό. ποῖον δή; τοιόνδε τι δεῖ γε ζητεῖν, οὐ
πάνυ σύνηθες οὐδὲ ῥᾴδιον ἰδεῖν· ὅμως μὴν πειρώμεθα
λαβεῖν αὐτό. φέρε γάρ· ὀρθῆς ἡμῖν μόνης οὔσης ταύτης τῆς
πολιτείας ἣν εἰρήκαμεν, οἶσθ’ ὅτι τὰς ἄλλας δεῖ τοῖς
ταύτης συγγράμμασι χρωμένας οὕτω σῴζεσθαι, δρώσας τὸ νῦν
ἐπαινούμενον, καίπερ οὐκ ὀρθότατον ὄν; τὸ ποῖον; τὸ παρὰ
τοὺς νόμους μηδὲν μηδένα τολμᾶν ποιεῖν τῶν ἐν τῇ πόλει,
τὸν τολμῶντα δὲ θανάτῳ ζημιοῦσθαι καὶ πᾶσι τοῖς ἐσχάτοις.
καὶ τοῦτ’ ἔστιν ὀρθότατα καὶ κάλλιστ’ ἔχον ὡς δεύτερον,
ἐπειδὰν τὸ πρῶτόν τις μεταθῇ τὸ νυνδὴ ῥηθέν· ᾧ δὲ
τρόπῳ γεγονός ἐστι τοῦτο ὃ δὴ δεύτερον ἐφήσαμεν,
διαπερανώμεθα. ἦ γάρ; πάνυ μὲν οὖν. εἰς δὴ τὰς εἰκόνας
ἐπανίωμεν πάλιν, αἷς ἀναγκαῖον ἀπεικάζειν ἀεὶ τοὺς
βασιλικοὺς ἄρχοντας. ποίας; τὸν γενναῖον κυβερνήτην καὶ τὸν
ἑτέρων πολλῶν ἀντάξιον ἰατρόν. κατίδωμεν γὰρ δή τι σχῆμα
ἐν τούτοις αὐτοῖς πλασάμενοι. ποῖόν τι; τοιόνδε· οἷον εἰ
πάντες περὶ αὐτῶν διανοηθεῖμεν ὅτι δεινότατα ὑπ’ αὐτῶν
πάσχομεν. ὃν μὲν γὰρ ἂν ἐθελήσωσιν ἡμῶν τούτων ἑκάτεροι
σῴζειν, ὁμοίως δὴ σῴζουσιν, ὃν δ’ ἂν λωβᾶσθαι βουληθῶσιν,
λωβῶνται τέμνοντες καὶ κάοντες καὶ προστάττοντες ἀναλώματα
φέρειν παρ’ ἑαυτοὺς οἷον φόρους, ὧν σμικρὰ μὲν εἰς τὸν
κάμνοντα καὶ οὐδὲν ἀναλίσκουσιν, τοῖς δ’ ἄλλοις αὐτοί τε
καὶ οἱ οἰκέται χρῶνται· καὶ δὴ καὶ τελευτῶντες ἢ παρὰ
συγγενῶν ἢ παρά τινων ἐχθρῶν τοῦ κάμνοντος χρήματα μισθὸν
λαμβάνοντες ἀποκτεινύασιν. οἵ τ’ αὖ κυβερνῆται μυρία ἕτερα
τοιαῦτα ἐργάζονται, καταλείποντές τε ἔκ τινος ἐπιβουλῆς ἐν
ταῖς ἀναγωγαῖς ἐρήμους, καὶ σφάλματα ποιοῦντες ἐν τοῖς
πελάγεσιν ἐκβάλλουσιν εἰς τὴν θάλατταν, καὶ ἕτερα
κακουργοῦσιν. εἰ δὴ ταῦτα διανοηθέντες βουλευσαίμεθα περὶ
αὐτῶν βουλήν τινα, τούτων τῶν τεχνῶν μηκέτι ἐπιτρέπειν
ἄρχειν αὐτοκράτορι μηδετέρᾳ μήτ’ οὖν δούλων μήτ’
ἐλευθέρων, συλλέξαι δ’ ἐκκλησίαν ἡμῶν αὐτῶν, ἢ σύμπαντα
τὸν δῆμον ἢ τοὺς πλουσίους μόνον, ἐξεῖναι δὲ καὶ ἰδιωτῶν
καὶ τῶν ἄλλων δημιουργῶν περί τε πλοῦ καὶ περὶ νόσων γνώμην
ξυμβαλέσθαι καθ’ ὅτι χρὴ τοῖς φαρμάκοις ἡμᾶς καὶ τοῖς
ἰατρικοῖς ὀργάνοις πρὸς τοὺς κάμνοντας χρῆσθαι, καὶ δὴ καὶ
τοῖς πλοίοις τε αὐτοῖς καὶ τοῖς ναυτικοῖς ὀργάνοις εἰς τὴν
τῶν πλοίων χρείαν καὶ περὶ τοὺς κινδύνους τούς τε πρὸς
αὐτὸν τὸν πλοῦν ἀνέμων καὶ θαλάττης πέρι καὶ πρὸς τὰς
τοῖς λῃσταῖς ἐντεύξεις, καὶ ἐὰν ναυμαχεῖν ἄρα δέῃ που
μακροῖς πλοίοις πρὸς ἕτερα τοιαῦτα· τὰ δὲ τῷ πλήθει
δόξαντα περὶ τούτων, εἴτε τινῶν ἰατρῶν καὶ κυβερνητῶν εἴτ’
ἄλλων ἰδιωτῶν συμβουλευόντων, γράψαντας ἐν κύρβεσί τισι καὶ
στήλαις, τὰ δὲ καὶ ἄγραφα πάτρια θεμένους ἔθη, κατὰ ταῦτα
ἤδη πάντα τὸν ἔπειτα χρόνον ναυτίλλεσθαι καὶ τὰς τῶν
καμνόντων θεραπείας ποιεῖσθαι. κομιδῇ γε εἴρηκας ἄτοπα. κατ’
ἐνιαυτὸν δέ γε ἄρχοντας καθίστασθαι τοῦ πλήθους, εἴτε ἐκ
τῶν πλουσίων εἴτε ἐκ τοῦ δήμου παντός, ὃς ἂν κληρούμενος
λαγχάνῃ· τοὺς δὲ καταστάντας ἄρχοντας ἄρχειν κατὰ τὰ
γράμματα κυβερνῶντας τὰς ναῦς καὶ τοὺς κάμνοντας ἰωμένους.
ταῦτ’ ἔτι χαλεπώτερα. θεῶ δὴ καὶ τὸ μετὰ ταῦτα ἑπόμενον.
ἐπειδὰν γὰρ δὴ τῶν ἀρχόντων ἑκάστοις ὁ ἐνιαυτὸς ἐξέλθῃ,
δεήσει δικαστήρια καθίσαντας ἀνδρῶν, ἢ τῶν πλουσίων ἐκ
προκρίσεως ἢ σύμπαντος αὖ τοῦ δήμου τοὺς λαχόντας, εἰς
τούτους εἰσάγειν τοὺς ἄρξαντας καὶ εὐθύνειν, κατηγορεῖν δὲ
τὸν βουλόμενον ὡς οὐ κατὰ τὰ γράμματα τὸν ἐνιαυτὸν
ἐκυβέρνησε τὰς ναῦς οὐδὲ κατὰ τὰ παλαιὰ τῶν προγόνων ἔθη·
ταὐτὰ δὲ ταῦτα καὶ περὶ τῶν τοὺς κάμνοντας ἰωμένων· ὧν δ’
ἂν καταψηφισθῇ τιμᾶν ὅτι χρὴ παθεῖν αὐτῶν τινας ἢ
ἀποτίνειν. οὐκοῦν ὅ γ’ ἐθέλων καὶ ἑκὼν ἐν τοῖς τοιούτοις
ἄρχειν δικαιότατ’ ἂν ὁτιοῦν πάσχοι καὶ ἀποτίνοι. καὶ
τοίνυν ἔτι δεήσει θέσθαι νόμον ἐπὶ πᾶσι τούτοις, ἄν τις
κυβερνητικὴν καὶ τὸ ναυτικὸν ἢ τὸ ὑγιεινὸν καὶ ἰατρικῆς
ἀλήθειαν περὶ πνεύματά τε καὶ θερμὰ καὶ ψυχρὰ ζητῶν
φαίνηται παρὰ τὰ γράμματα καὶ σοφιζόμενος ὁτιοῦν περὶ τὰ
τοιαῦτα, πρῶτον μὲν μήτε ἰατρικὸν αὐτὸν μήτε κυβερνητικὸν
ὀνομάζειν ἀλλὰ μετεωρολόγον, ἀδολέσχην τινὰ σοφιστήν, εἶθ’
ὡς διαφθείροντα ἄλλους νεωτέρους καὶ ἀναπείθοντα ἐπιτίθεσθαι
κυβερνητικῇ καὶ ἰατρικῇ μὴ κατὰ νόμους, ἀλλ’ αὐτοκράτορας
ἄρχειν τῶν πλοίων καὶ τῶν νοσούντων, γραψάμενον εἰσάγειν
τὸν βουλόμενον οἷς ἔξεστιν εἰς δή τι δικαστήριον· ἂν δὲ
παρὰ τοὺς νόμους καὶ τὰ γεγραμμένα δόξῃ πείθειν εἴτε νέους
εἴτε πρεσβύτας, κολάζειν τοῖς ἐσχάτοις. οὐδὲν γὰρ δεῖν τῶν
νόμων εἶναι σοφώτερον· οὐδένα γὰρ ἀγνοεῖν τό τε ἰατρικὸν
καὶ τὸ ὑγιεινὸν οὐδὲ τὸ κυβερνητικὸν καὶ ναυτικόν· ἐξεῖναι
γὰρ τῷ βουλομένῳ μανθάνειν γεγραμμένα καὶ πάτρια ἔθη
κείμενα. ταῦτα δὴ περί τε ταύτας τὰς ἐπιστήμας εἰ γίγνοιτο
οὕτως ὡς λέγομεν, ὦ Σώκρατες, καὶ στρατηγικῆς καὶ συμπάσης
ἡστινοσοῦν θηρευτικῆς καὶ γραφικῆς ἢ συμπάσης μέρος ὁτιοῦν
μιμητικῆς καὶ τεκτονικῆς καὶ συνόλης ὁποιασοῦν σκευουργίας ἢ
καὶ γεωργίας καὶ τῆς περὶ τὰ φυτὰ συνόλης τέχνης, ἢ καί
τινα ἱπποφορβίαν αὖ κατὰ συγγράμματα θεασαίμεθα γιγνομένην ἢ
σύμπασαν ἀγελαιοκομικὴν ἢ μαντικὴν ἢ πᾶν ὅτι μέρος
διακονικὴ περιείληφεν, ἢ πεττείαν ἢ σύμπασαν ἀριθμητικὴν
ψιλὴν εἴτε ἐπίπεδον εἴτ’ ἐν βάθεσιν εἴτ’ ἐν τάχεσιν
οὖσάν που, — περὶ ἅπαντα ταῦτα οὕτω πραττόμενα τί ποτ’ ἂν
φανείη, κατὰ συγγράμματα γιγνόμενα καὶ μὴ κατὰ τέχνην; δῆλον
ὅτι πᾶσαί τε αἱ τέχναι παντελῶς ἂν ἀπόλοιντο ἡμῖν, καὶ
οὐδ’ εἰς αὖθις γένοιντ’ ἄν ποτε διὰ τὸν ἀποκωλύοντα τοῦτον
ζητεῖν νόμον· ὥστε ὁ βίος, ὢν καὶ νῦν χαλεπός, εἰς τὸν
χρόνον ἐκεῖνον ἀβίωτος γίγνοιτ’ ἂν τὸ παράπαν. τί δὲ
τόδε; εἰ κατὰ συγγράμματα μὲν ἀναγκάζοιμεν ἕκαστον γίγνεσθαι
τῶν εἰρημένων καὶ τοῖς συγγράμμασιν ἡμῶν ἐπιστατεῖν τὸν
χειροτονηθέντα ἢ λαχόντα ἐκ τύχης, οὗτος δὲ μηδὲν φροντίζων
τῶν γραμμάτων ἢ κέρδους ἕνεκέν τινος ἢ χάριτος ἰδίας
παρὰ ταῦτ’ ἐπιχειροῖ δρᾶν ἕτερα, μηδὲν γιγνώσκων, ἆρα οὐ
τοῦ κακοῦ τοῦ πρόσθεν μεῖζον ἂν ἔτι τοῦτο γίγνοιτο κακόν;
ἀληθέστατά [γε]. παρὰ γὰρ οἶμαι τοὺς νόμους τοὺς ἐκ πείρας
πολλῆς κειμένους καί τινων συμβούλων ἕκαστα χαριέντως
συμβουλευσάντων καὶ πεισάντων θέσθαι τὸ πλῆθος, ὁ παρὰ ταῦτα
τολμῶν δρᾶν, ἁμαρτήματος ἁμάρτημα πολλαπλάσιον ἀπεργαζόμενος,
ἀνατρέποι πᾶσαν ἂν πρᾶξιν ἔτι μειζόνως τῶν συγγραμμάτων.
πῶς δ’ οὐ μέλλει; διὰ ταῦτα δὴ τοῖς περὶ ὁτουοῦν νόμους
καὶ συγγράμματα τιθεμένοις δεύτερος πλοῦς τὸ παρὰ ταῦτα μήτε
ἕνα μήτε πλῆθος μηδὲν μηδέποτε ἐᾶν δρᾶν μηδ’ ὁτιοῦν.
ὀρθῶς. οὐκοῦν μιμήματα μὲν ἂν ἑκάστων ταῦτα εἴη τῆς
ἀληθείας, τὰ παρὰ τῶν εἰδότων εἰς δύναμιν εἶναι
γεγραμμένα; πῶς δ’ οὔ; καὶ μὴν τόν γε εἰδότα ἔφαμεν, τὸν
ὄντως πολιτικόν, εἰ μεμνήμεθα, ποιήσειν τῇ τέχνῃ πολλὰ εἰς
τὴν αὑτοῦ πρᾶξιν τῶν γραμμάτων οὐδὲν φροντίζοντα, ὁπόταν
ἄλλ’ αὐτῷ βελτίω δόξῃ παρὰ τὰ γεγραμμένα ὑφ’ αὑτοῦ καὶ
ἐπεσταλμένα ἀποῦσίν τισιν. ἔφαμεν γάρ. οὐκοῦν ἀνὴρ
ὁστισοῦν εἷς ἢ πλῆθος ὁτιοῦν, οἷς ἂν νόμοι κείμενοι
τυγχάνωσι, παρὰ ταῦτα ὅτι ἂν ἐπιχειρήσωσι ποιεῖν ὡς
βέλτιον ἕτερον ὄν, ταὐτὸν δρῶσι κατὰ δύναμιν ὅπερ ὁ
ἀληθινὸς ἐκεῖνος; πάνυ μὲν οὖν. ἆρ’ οὖν εἰ μὲν
ἀνεπιστήμονες ὄντες τὸ τοιοῦτον δρῷεν, μιμεῖσθαι μὲν ἂν
ἐπιχειροῖεν τὸ ἀληθές, μιμοῖντ’ ἂν μέντοι παγκάκως· εἰ δ’
ἔντεχνοι, τοῦτο οὐκ ἔστιν ἔτι μίμημα ἀλλ’ αὐτὸ τὸ
ἀληθέστατον ἐκεῖνο; πάντως που. καὶ μὴν ἔμπροσθέ γε
ὡμολογημένον ἡμῖν κεῖται μηδὲν πλῆθος μηδ’ ἡντινοῦν δυνατὸν
εἶναι λαβεῖν τέχνην. κεῖται γὰρ οὖν. οὐκοῦν εἰ μὲν ἔστι
βασιλική τις τέχνη, τὸ τῶν πλουσίων πλῆθος καὶ ὁ σύμπας
δῆμος οὐκ ἄν ποτε λάβοι τὴν πολιτικὴν ταύτην ἐπιστήμην. πῶς
γὰρ ἄν; δεῖ δὴ τὰς τοιαύτας γε ὡς ἔοικε πολιτείας, εἰ
μέλλουσι καλῶς τὴν ἀληθινὴν ἐκείνην τὴν τοῦ ἑνὸς μετὰ
τέχνης ἄρχοντος πολιτείαν εἰς δύναμιν μιμήσεσθαι, μηδέποτε
κειμένων αὐτοῖς τῶν νόμων μηδὲν ποιεῖν παρὰ τὰ γεγραμμένα
καὶ πάτρια ἔθη. κάλλιστ’ εἴρηκας. ὅταν ἄρα οἱ πλούσιοι
ταύτην μιμῶνται, τότε ἀριστοκρατίαν καλοῦμεν τὴν τοιαύτην
πολιτείαν· ὁπόταν δὲ τῶν νόμων μὴ φροντίζωσιν, ὀλιγαρχίαν.
κινδυνεύει. καὶ μὴν ὁπόταν αὖθις εἷς ἄρχῃ κατὰ νόμους,
μιμούμενος τὸν ἐπιστήμονα, βασιλέα καλοῦμεν, οὐ διορίζοντες
ὀνόματι τὸν μετ’ ἐπιστήμης ἢ δόξης κατὰ νόμους μοναρχοῦντα.
κινδυνεύομεν. οὐκοῦν κἄν τις ἄρα ἐπιστήμων ὄντως ὢν εἷς
ἄρχῃ, πάντως τό γε ὄνομα ταὐτὸν βασιλεὺς καὶ οὐδὲν
ἕτερον προσρηθήσεται· δῑ ἃ δὴ τὰ πέντε ὀνόματα τῶν νῦν
λεγομένων πολιτειῶν ἓν μόνον γέγονεν. ἔοικε γοῦν. τί δ’
ὅταν μήτε κατὰ νόμους μήτε κατὰ ἔθη πράττῃ τις εἷς
ἄρχων, προσποιῆται δὲ ὥσπερ ὁ ἐπιστήμων ὡς ἄρα παρὰ τὰ
γεγραμμένα τό γε βέλτιστον ποιητέον, ᾖ δέ τις ἐπιθυμία καὶ
ἄγνοια τούτου τοῦ μιμήματος ἡγουμένη, μῶν οὐ τότε τὸν
τοιοῦτον ἕκαστον τύραννον κλητέον; τί μήν; οὕτω δὴ
τύραννός τε γέγονε, φαμέν, καὶ βασιλεὺς καὶ ὀλιγαρχία καὶ
ἀριστοκρατία καὶ δημοκρατία, δυσχερανάντων τῶν ἀνθρώπων τὸν
ἕνα ἐκεῖνον μόναρχον, καὶ ἀπιστησάντων μηδένα τῆς τοιαύτης
ἀρχῆς ἄξιον ἂν γενέσθαι ποτέ, ὥστε ἐθέλειν καὶ δυνατὸν
εἶναι μετ’ ἀρετῆς καὶ ἐπιστήμης ἄρχοντα τὰ δίκαια καὶ
ὅσια διανέμειν ὀρθῶς πᾶσιν, λωβᾶσθαι δὲ καὶ ἀποκτεινύναι
καὶ κακοῦν ὃν ἂν βουληθῇ ἑκάστοτε ἡμῶν· ἐπεὶ γενόμενόν
γ’ ἂν οἷον λέγομεν ἀγαπᾶσθαί τε ἂν καὶ οἰκεῖν
διακυβερνῶντα εὐδαιμόνως ὀρθὴν ἀκριβῶς μόνον πολιτείαν. πῶς
δ’ οὔ; νῦν δέ γε ὁπότε οὐκ ἔστι γιγνόμενος, ὡς δή φαμεν,
ἐν ταῖς πόλεσι βασιλεὺς οἷος ἐν σμήνεσιν ἐμφύεται, τό τε
σῶμα εὐθὺς καὶ τὴν ψυχὴν διαφέρων εἷς, δεῖ δὴ συνελθόντας
συγγράμματα γράφειν, ὡς ἔοικεν, μεταθέοντας τὰ τῆς
ἀληθεστάτης πολιτείας ἴχνη. κινδυνεύει. θαυμάζομεν δῆτα, ὦ
Σώκρατες, ἐν ταῖς τοιαύταις πολιτείαις ὅσα συμβαίνει
γίγνεσθαι κακὰ καὶ ὅσα συμβήσεται, τοιαύτης τῆς κρηπῖδος
ὑποκειμένης αὐταῖς, τῆς κατὰ γράμματα καὶ ἔθη μὴ μετὰ
ἐπιστήμης πραττούσης τὰς πράξεις, <ᾗ> ἑτέρα προσχρωμένη
παντὶ κατάδηλος ὡς πάντ’ ἂν διολέσειε τὰ ταύτῃ γιγνόμενα;
ἢ ἐκεῖνο ἡμῖν θαυμαστέον μᾶλλον, ὡς ἰσχυρόν τι πόλις
ἐστὶ φύσει; πάσχουσαι γὰρ δὴ τοιαῦτα αἱ πόλεις νῦν χρόνον
ἀπέραντον, ὅμως ἔνιαί τινες αὐτῶν μόνιμοί τέ εἰσι καὶ
οὐκ ἀνατρέπονται· πολλαὶ μὴν ἐνίοτε καὶ καθάπερ πλοῖα
καταδυόμεναι διόλλυνται καὶ διολώλασι καὶ ἔτι διολοῦνται διὰ
τὴν τῶν κυβερνητῶν καὶ ναυτῶν μοχθηρίαν τῶν περὶ τὰ μέγιστα
μεγίστην ἄγνοιαν εἰληφότων, οἳ περὶ τὰ πολιτικὰ κατ’ οὐδὲν
γιγνώσκοντες ἡγοῦνται κατὰ πάντα σαφέστατα πασῶν ἐπιστημῶν
ταύτην εἰληφέναι. ἀληθέστατα. τίς οὖν δὴ τῶν οὐκ ὀρθῶν
πολιτειῶν τούτων ἥκιστα χαλεπὴ συζῆν, πασῶν χαλεπῶν οὐσῶν,
καὶ τίς βαρυτάτη; δεῖ τι κατιδεῖν ἡμᾶς, καίπερ πρός γε τὸ
νῦν προτεθὲν ἡμῖν πάρεργον λεγόμενον; οὐ μὴν ἀλλ’ εἴς γε
τὸ ὅλον ἴσως ἅπανθ’ ἕνεκα τοῦ τοιούτου πάντες δρῶμεν
χάριν. δεῖ· πῶς δ’ οὔ; τὴν αὐτὴν τοίνυν φάθι τριῶν οὐσῶν
χαλεπὴν διαφερόντως γίγνεσθαι καὶ ῥᾴστην. πῶς φῄς; οὐκ
ἄλλως, πλὴν μοναρχίαν φημὶ καὶ ὀλίγων ἀρχὴν καὶ πολλῶν,
εἶναι τρεῖς ταύτας ἡμῖν λεγομένας τοῦ νῦν ἐπικεχυμένου
λόγου κατ’ ἀρχάς. ἦσαν γὰρ οὖν. ταύτας τοίνυν δίχα
τέμνοντες μίαν ἑκάστην ἓξ ποιῶμεν, τὴν ὀρθὴν χωρὶς
ἀποκρίναντες τούτων ἑβδόμην. πῶς; ἐκ μὲν τῆς μοναρχίας
βασιλικὴν καὶ τυραννικήν, ἐκ δ’ αὖ τῶν μὴ πολλῶν τήν τε
εὐώνυμον ἔφαμεν [εἶναι] ἀριστοκρατίαν καὶ ὀλιγαρχίαν· ἐκ
δ’ αὖ τῶν πολλῶν τότε μὲν ἁπλῆν ἐπονομάζοντες ἐτίθεμεν
δημοκρατίαν, νῦν δ’ αὖ καὶ ταύτην ἡμῖν θετέον ἐστὶ διπλῆν.
πῶς δή; καὶ τίνι διαιροῦντες ταύτην; οὐδὲν διαφέροντι τῶν
ἄλλων, οὐδ’ εἰ τοὔνομα ἤδη διπλοῦν ἐστι ταύτης· ἀλλὰ τό
γε κατὰ νόμους ἄρχειν καὶ παρανόμως ἔστι καὶ ταύτῃ καὶ
ταῖς ἄλλαις. ἔστι γὰρ οὖν. τότε μὲν τοίνυν τὴν ὀρθὴν
ζητοῦσι τοῦτο τὸ τμῆμα οὐκ ἦν χρήσιμον, ὡς ἐν τοῖς πρόσθεν
ἀπεδείξαμεν· ἐπειδὴ δὲ ἐξείλομεν ἐκείνην, τὰς δ’ ἄλλας
ἔθεμεν ἀναγκαίας, ἐν ταύταις δὴ τὸ παράνομον καὶ ἔννομον
ἑκάστην διχοτομεῖ τούτων. ἔοικεν τούτου νῦν ῥηθέντος τοῦ
λόγου. μοναρχία τοίνυν ζευχθεῖσα μὲν ἐν γράμμασιν ἀγαθοῖς,
οὓς νόμους λέγομεν, ἀρίστη πασῶν τῶν ἕξ· ἄνομος δὲ
χαλεπὴ καὶ βαρυτάτη συνοικῆσαι. κινδυνεύει. τὴν δέ γε τῶν μὴ
πολλῶν, ὥσπερ ἑνὸς καὶ πλήθους τὸ ὀλίγον μέσον, οὕτως
ἡγησώμεθα μέσην ἐπ’ ἀμφότερα· τὴν δ’ αὖ τοῦ πλήθους κατὰ
πάντα ἀσθενῆ καὶ μηδὲν μήτε ἀγαθὸν μήτε κακὸν μέγα
δυναμένην ὡς πρὸς τὰς ἄλλας διὰ τὸ τὰς ἀρχὰς ἐν ταύτῃ
διανενεμῆσθαι κατὰ σμικρὰ εἰς πολλούς. διὸ γέγονε πασῶν μὲν
νομίμων τῶν πολιτειῶν οὐσῶν τούτων χειρίστη, παρανόμων δὲ
οὐσῶν συμπασῶν βελτίστη· καὶ ἀκολάστων μὲν πασῶν οὐσῶν ἐν
δημοκρατίᾳ νικᾷ ζῆν, κοσμίων δ’ οὐσῶν ἥκιστα ἐν ταύτῃ
βιωτέον, ἐν τῇ πρώτῃ δὲ πολὺ πρῶτόν τε καὶ ἄριστον, πλὴν
τῆς ἑβδόμης· πασῶν γὰρ ἐκείνην γε ἐκκριτέον, οἷον θεὸν ἐξ
ἀνθρώπων, ἐκ τῶν ἄλλων πολιτειῶν. φαίνεται ταῦθ’ οὕτω
συμβαίνειν τε καὶ γίγνεσθαι, καὶ ποιητέον ᾗπερ λέγεις.
οὐκοῦν δὴ καὶ τοὺς κοινωνοὺς τούτων τῶν πολιτειῶν πασῶν
πλὴν τῆς ἐπιστήμονος ἀφαιρετέον ὡς οὐκ ὄντας πολιτικοὺς
ἀλλὰ στασιαστικούς, καὶ εἰδώλων μεγίστων προστάτας ὄντας
καὶ αὐτοὺς εἶναι τοιούτους, μεγίστους δὲ ὄντας μιμητὰς καὶ
γόητας μεγίστους γίγνεσθαι τῶν σοφιστῶν σοφιστάς. κινδυνεύει
τοῦτο εἰς τοὺς πολιτικοὺς λεγομένους περιεστράφθαι τὸ ῥῆμα
ὀρθότατα. εἶεν· τοῦτο μὲν ἀτεχνῶς ἡμῖν ὥσπερ δρᾶμα,
καθάπερ ἐρρήθη νυνδὴ Κενταυρικὸν ὁρᾶσθαι καὶ Σατυρικόν τινα
θίασον, ὃν δὴ χωριστέον ἀπὸ πολιτικῆς εἴη τέχνης· νῦν δ’
οὕτω πάνυ μόγις ἐχωρίσθη. φαίνεται. τούτου δέ γ’ ἕτερον
ἔτι χαλεπώτερον λείπεται τῷ συγγενές τε ὁμοῦ τ’ εἶναι
μᾶλλον τῷ βασιλικῷ γένει καὶ δυσκαταμαθητότερον· καί μοι
φαινόμεθα τοῖς τὸν χρυσὸν καθαίρουσι πάθος ὅμοιον πεπονθέναι.
πῶς; Γῆν που καὶ λίθους καὶ πόλλ’ ἄττα ἕτερα ἀποκρίνουσι
καὶ ἐκεῖνοι πρῶτον οἱ δημιουργοί· μετὰ δὲ ταῦτα λείπεται
συμμεμειγμένα τὰ συγγενῆ τοῦ χρυσοῦ τίμια καὶ πυρὶ μόνον
ἀφαιρετά, χαλκὸς καὶ ἄργυρος, ἔστι δ’ ὅτε καὶ ἀδάμας,
<ἃ> μετὰ βασάνων ταῖς ἑψήσεσι μόγις ἀφαιρεθέντα τὸν
λεγόμενον ἀκήρατον χρυσὸν εἴασεν ἡμᾶς ἰδεῖν αὐτὸν μόνον
ἐφ’ ἑαυτοῦ. λέγεται γὰρ οὖν δὴ ταῦτα οὕτω γίγνεσθαι. κατὰ
τὸν αὐτὸν τοίνυν λόγον ἔοικε καὶ νῦν ἡμῖν τὰ μὲν ἕτερα
καὶ ὁπόσα ἀλλότρια καὶ τὰ μὴ φίλα πολιτικῆς ἐπιστήμης
ἀποκεχωρίσθαι, λείπεσθαι δὲ τὰ τίμια καὶ συγγενῆ. τούτων δ’
ἐστί που στρατηγία καὶ δικαστικὴ καὶ ὅση βασιλικῇ
κοινωνοῦσα ῥητορεία πείθουσα τὸ δίκαιον συνδιακυβερνᾷ τὰς ἐν
ταῖς πόλεσι πράξεις· ἃ δὴ τίνι τρόπῳ ῥᾷστά τις
ἀπομερίζων δείξει γυμνὸν καὶ μόνον ἐκεῖνον καθ’ αὑτὸν τὸν
ζητούμενον ὑφ’ ἡμῶν; δῆλον ὅτι τοῦτό πῃ δρᾶν πειρατέον.
πείρας μὲν τοίνυν ἕνεκα φανερὸς ἔσται· διὰ δὲ μουσικῆς
αὐτὸν ἐγχειρητέον δηλῶσαι. καί μοι λέγε. τὸ ποῖον; μουσικῆς
ἔστι πού τις ἡμῖν μάθησις, καὶ ὅλως τῶν περὶ χειροτεχνίας
ἐπιστημῶν; ἔστιν. τί δέ; τὸ δ’ αὖ τούτων ἡντινοῦν εἴτε
δεῖ μανθάνειν ἡμᾶς εἴτε μή, πότερα φήσομεν ἐπιστήμην αὖ
καὶ ταύτην εἶναί τινα περὶ αὐτὰ ταῦτα, ἢ πῶς; οὕτως,
εἶναι φήσομεν. οὐκοῦν ἑτέραν ὁμολογήσομεν ἐκείνων εἶναι
ταύτην; ναί. πότερα δὲ αὐτῶν οὐδεμίαν ἄρχειν δεῖν ἄλλην
ἄλλης, ἢ ἐκείνας ταύτης, ἢ ταύτην δεῖν ἐπιτροπεύουσαν
ἄρχειν συμπασῶν τῶν ἄλλων; ταύτην ἐκείνων. <τὴν> εἰ δεῖ
μανθάνειν ἢ μὴ τῆς μανθανομένης καὶ διδασκούσης ἄρα σύ γε
ἀποφαίνῃ δεῖν ἡμῖν ἄρχειν; σφόδρα γε. καὶ τὴν εἰ δεῖ
πείθειν ἄρα ἢ μὴ τῆς δυναμένης πείθειν; πῶς δ’ οὔ; εἶεν·
τίνι τὸ πειστικὸν οὖν ἀποδώσομεν ἐπιστήμῃ πλήθους τε καὶ
ὄχλου διὰ μυθολογίας ἀλλὰ μὴ διὰ διδαχῆς; φανερὸν οἶμαι
καὶ τοῦτο ῥητορικῇ δοτέον ὄν. τὸ δ’ εἴτε διὰ πειθοῦς
εἴτε καὶ διά τινος βίας δεῖ πράττειν πρός τινας ὁτιοῦν ἢ
καὶ τὸ παράπαν <ἡσυχίαν> ἔχειν, τοῦτ’ αὖ ποίᾳ προσθήσομεν
ἐπιστήμῃ; τῇ τῆς πειστικῆς ἀρχούσῃ καὶ λεκτικῆς. εἴη δ’
ἂν οὐκ ἄλλη τις, ὡς οἶμαι, πλὴν ἡ τοῦ πολιτικοῦ δύναμις.
κάλλιστ’ εἴρηκας. καὶ τοῦτο μὲν ἔοικε ταχὺ κεχωρίσθαι
πολιτικῆς τὸ ῥητορικόν, ὡς ἕτερον εἶδος ὄν, ὑπηρετοῦν
μὴν ταύτῃ. ναί. τί δὲ περὶ τῆς τοιᾶσδ’ αὖ δυνάμεως
διανοητέον; ποίας; τῆς ὡς πολεμητέον ἑκάστοις οἷς ἂν
προελώμεθα πολεμεῖν, εἴτε αὐτὴν ἄτεχνον εἴτε ἔντεχνον
ἐροῦμεν; καὶ πῶς ἂν ἄτεχνον διανοηθεῖμεν, ἥν γε ἡ
στρατηγικὴ καὶ πᾶσα ἡ πολεμικὴ πρᾶξις πράττει; τὴν δὲ εἴτε
πολεμητέον εἴτε διὰ φιλίας ἀπαλλακτέον οἵαν τε καὶ
ἐπιστήμονα διαβουλεύσασθαι, ταύτης ἑτέραν ὑπολάβωμεν ἢ τὴν
αὐτὴν ταύτῃ; τοῖς πρόσθεν ἀναγκαῖον ἑπομένοισιν ἑτέραν.
οὐκοῦν ἄρχουσαν ταύτης αὐτὴν ἀποφανούμεθα, εἴπερ τοῖς
ἔμπροσθέν γε ὑποληψόμεθα ὁμοίως; φημί. τίν’ οὖν ποτε καὶ
ἐπιχειρήσομεν οὕτω δεινῆς καὶ μεγάλης τέχνης συμπάσης τῆς
πολεμικῆς δεσπότιν ἀποφαίνεσθαι πλήν γε δὴ τὴν ὄντως οὖσαν
βασιλικήν; οὐδεμίαν ἄλλην. οὐκ ἄρα πολιτικὴν θήσομεν,
ὑπηρετικήν γε οὖσαν, τὴν τῶν στρατηγῶν ἐπιστήμην. οὐκ
εἰκός. ἴθι δή, καὶ τὴν τῶν δικαστῶν τῶν ὀρθῶς δικαζόντων
θεασώμεθα δύναμιν. πάνυ μὲν οὖν. ἆρ’ οὖν ἐπὶ πλέον τι
δύναται τοῦ περὶ τὰ συμβόλαια πάνθ’ ὁπόσα κεῖται νόμιμα
παρὰ νομοθέτου βασιλέως παραλαβοῦσα, κρίνειν εἰς ἐκεῖνα
σκοποῦσα τά τε δίκαια ταχθέντ’ εἶναι καὶ ἄδικα, τὴν αὑτῆς
ἰδίαν ἀρετὴν παρεχομένη τοῦ μήθ’ ὑπό τινων δώρων μήθ’ ὑπὸ
φόβων μήτε οἴκτων μήθ’ ὑπό τινος ἄλλης ἔχθρας μηδὲ φιλίας
ἡττηθεῖσα παρὰ τὴν τοῦ νομοθέτου τάξιν ἐθέλειν ἂν
τἀλλήλων ἐγκλήματα διαιρεῖν; οὔκ, ἀλλὰ σχεδὸν ὅσον
εἴρηκας ταύτης ἐστὶ τῆς δυνάμεως ἔργον. καὶ τὴν τῶν
δικαστῶν ἄρα ῥώμην ἀνευρίσκομεν οὐ βασιλικὴν οὖσαν ἀλλὰ
νόμων φύλακα καὶ ὑπηρέτιν ἐκείνης. ἔοικέν γε. τόδε δὴ
κατανοητέον ἰδόντι συναπάσας τὰς ἐπιστήμας αἳ εἴρηνται,
ὅτι πολιτική γε αὐτῶν οὐδεμία ἀνεφάνη. τὴν γὰρ ὄντως
οὖσαν βασιλικὴν οὐκ αὐτὴν δεῖ πράττειν ἀλλ’ ἄρχειν τῶν
δυναμένων πράττειν, γιγνώσκουσαν τὴν ἀρχήν τε καὶ ὁρμὴν τῶν
μεγίστων ἐν ταῖς πόλεσιν ἐγκαιρίας τε πέρι καὶ ἀκαιρίας,
τὰς δ’ ἄλλας τὰ προσταχθέντα δρᾶν. ὀρθῶς. διὰ ταῦτα ἄρα
ἃς μὲν ἄρτι διεληλύθαμεν, οὔτ’ ἀλλήλων οὔθ’ αὑτῶν
ἄρχουσαι, περὶ δέ τινα ἰδίαν αὑτῆς οὖσα ἑκάστη πρᾶξιν,
κατὰ τὴν ἰδιότητα τῶν πράξεων τοὔνομα δικαίως εἴληφεν
ἴδιον. εἴξασι γοῦν. τὴν δὲ πασῶν τε τούτων ἄρχουσαν καὶ
τῶν νόμων καὶ συμπάντων τῶν κατὰ πόλιν ἐπιμελουμένην καὶ
πάντα συνυφαίνουσαν ὀρθότατα, τοῦ κοινοῦ τῇ κλήσει
περιλαβόντες τὴν δύναμιν αὐτῆς, προσαγορεύοιμεν δικαιότατ’
ἄν, ὡς ἔοικε, πολιτικήν. παντάπασι μὲν οὖν. οὐκοῦν δὴ
καὶ κατὰ τὸ τῆς ὑφαντικῆς παράδειγμα βουλοίμεθ’ ἂν
ἐπεξελθεῖν αὐτὴν νῦν, ὅτε καὶ πάντα τὰ γένη τὰ κατὰ
πόλιν δῆλα ἡμῖν γέγονε; καὶ σφόδρα γε. τὴν δὴ βασιλικὴν
συμπλοκήν, ὡς ἔοικε, λεκτέον ποία τέ ἐστι καὶ τίνι τρόπῳ
συμπλέκουσα ποῖον ἡμῖν ὕφασμα ἀποδίδωσιν. δῆλον. ἦ χαλεπὸν
ἐνδείξασθαι πρᾶγμα ἀναγκαῖον ἄρα γέγονεν, ὡς φαίνεται.
πάντως γε μὴν ῥητέον. τὸ γὰρ ἀρετῆς μέρος ἀρετῆς εἴδει
διάφορον εἶναί τινα τρόπον τοῖς περὶ λόγους ἀμφισβητητικοῖς
καὶ μάλ’ εὐεπίθετον πρὸς τὰς τῶν πολλῶν δόξας. οὐκ ἔμαθον.
ἀλλ’ ὧδε πάλιν. ἀνδρείαν γὰρ οἶμαί σε ἡγεῖσθαι μέρος ἓν
ἀρετῆς ἡμῖν εἶναι. πάνυ γε. καὶ μὴν σωφροσύνην γε ἀνδρείας
μὲν ἕτερον, ἓν δ’ οὖν καὶ τοῦτο μόριον ἧς κἀκεῖνο. ναί.
τούτων δὴ πέρι θαυμαστόν τινα λόγον ἀποφαίνεσθαι τολμητέον.
ποῖον; ὡς ἐστὸν κατὰ δή τινα τρόπον εὖ μάλα πρὸς ἀλλήλας
ἔχθραν καὶ στάσιν ἐναντίαν ἔχοντε ἐν πολλοῖς τῶν ὄντων.
πῶς λέγεις; οὐκ εἰωθότα λόγον οὐδαμῶς· πάντα γὰρ οὖν δὴ
ἀλλήλοις τά γε τῆς ἀρετῆς μόρια λέγεταί που φίλια. ναί.
σκοπῶμεν δὴ προσσχόντες τὸν νοῦν εὖ μάλα πότερον οὕτως
ἁπλοῦν ἐστι τοῦτο, ἢ παντὸς μᾶλλον αὐτῶν ἔχει διαφορὰν
τοῖς συγγενέσιν ἔς τι; ναί, λέγοις ἂν πῇ σκεπτέον. ἐν
τοῖς σύμπασι χρὴ ζητεῖν ὅσα καλὰ μὲν λέγομεν, εἰς δύο δὲ
αὐτὰ τίθεμεν ἐναντία ἀλλήλων εἴδη. λέγ’ ἔτι σαφέστερον.
ὀξύτητα καὶ τάχος, εἴτε κατὰ σώματα εἴτ’ ἐν ψυχαῖς εἴτε
κατὰ φωνῆς φοράν, εἴτε αὐτῶν τούτων εἴτε ἐν εἰδώλοις
ὄντων, ὁπόσα μουσικὴ μιμουμένη καὶ ἔτι γραφικὴ μιμήματα
παρέχεται, τούτων τινὸς ἐπαινέτης εἴτε αὐτὸς πώποτε γέγονας
εἴτε ἄλλου παρὼν ἐπαινοῦντος ᾔσθησαι; τί μήν; ἦ καὶ
μνήμην ἔχεις ὅντινα τρόπον αὐτὸ δρῶσιν ἐν ἑκάστοις
τούτων; οὐδαμῶς. ἆρ’ οὖν δυνατὸς αὐτὸ ἂν γενοίμην,
ὥσπερ καὶ διανοοῦμαι, διὰ λόγων ἐνδείξασθαί σοι; τί δ’ οὔ;
ῥᾴδιον ἔοικας ἡγεῖσθαι τὸ τοιοῦτον· σκοπώμεθα δ’ οὖν
αὐτὸ ἐν τοῖς ὑπεναντίοις γένεσι. τῶν γὰρ δὴ πράξεων ἐν
πολλαῖς καὶ πολλάκις ἑκάστοτε τάχος καὶ σφοδρότητα καὶ
ὀξύτητα διανοήσεώς τε καὶ σώματος, ἔτι δὲ καὶ φωνῆς, ὅταν
ἀγασθῶμεν, λέγομεν αὐτὸ ἐπαινοῦντες μιᾷ χρώμενοι προσρήσει
τῇ τῆς ἀνδρείας. πῶς; ὀξὺ καὶ ἀνδρεῖον πρῶτόν πού φαμεν,
καὶ ταχὺ καὶ ἀνδρικόν, καὶ σφοδρὸν ὡσαύτως· καὶ πάντως
ἐπιφέροντες τοὔνομα ὃ λέγω κοινὸν πάσαις ταῖς φύσεσι
ταύταις ἐπαινοῦμεν αὐτάς. ναί. τί δέ; τὸ τῆς ἠρεμαίας αὖ
γενέσεως εἶδος ἆρ’ οὐ πολλάκις ἐπῃνέκαμεν ἐν πολλαῖς τῶν
πράξεων; καὶ σφόδρα γε. μῶν οὖν οὐ τἀναντία λέγοντες ἢ
περὶ ἐκείνων τοῦτο φθεγγόμεθα; πῶς; ὡς ἡσυχαῖά πού φαμεν
ἑκάστοτε καὶ σωφρονικά, περί τε διάνοιαν πραττόμενα
ἀγασθέντες καὶ κατὰ τὰς πράξεις αὖ βραδέα καὶ μαλακά, καὶ
ἔτι περὶ φωνὰς γιγνόμενα λεῖα καὶ βαρέα, καὶ πᾶσαν
ῥυθμικὴν κίνησιν καὶ ὅλην μοῦσαν ἐν καιρῷ βραδυτῆτι
προσχρωμένην, οὐ τὸ τῆς ἀνδρείας ἀλλὰ τὸ τῆς κοσμιότητος
ὄνομα ἐπιφέρομεν αὐτοῖς σύμπασιν. ἀληθέστατα. καὶ μὴν
ὁπόταν αὖ γε ἀμφότερα γίγνηται ταῦθ’ ἡμῖν ἄκαιρα,
μεταβάλλοντες ἑκάτερα αὐτῶν ψέγομεν ἐπὶ τἀναντία πάλιν
ἀπονέμοντες τοῖς ὀνόμασιν. πῶς; ὀξύτερα μὲν αὐτὰ γιγνόμενα
τοῦ καιροῦ καὶ θάττω καὶ σκληρότερα φαινόμενα [καὶ]
ὑβριστικὰ καὶ μανικὰ λέγοντες, τὰ δὲ βαρύτερα καὶ βραδύτερα
καὶ μαλακώτερα δειλὰ καὶ βλακικά· καὶ σχεδὸν ὡς τὸ πολὺ
ταῦτά τε καὶ τὴν σώφρονα φύσιν καὶ τὴν ἀνδρείαν τὴν τῶν
ἐναντίων, οἷον πολεμίαν διαλαχούσας στάσιν ἰδέας, οὔτ’
ἀλλήλαις μειγνυμένας ἐφευρίσκομεν ἐν ταῖς περὶ τὰ τοιαῦτα
πράξεσιν, ἔτι τε τοὺς ἐν ταῖς ψυχαῖς αὐτὰς ἴσχοντας
διαφερομένους ἀλλήλοις ὀψόμεθα ἐὰν μεταδιώκωμεν. ποῦ δὴ
λέγεις; ἐν πᾶσί τε δὴ τούτοις οἷς νῦν εἴπομεν, ὡς εἰκός
τε ἐν ἑτέροις πολλοῖς. κατὰ γὰρ οἶμαι τὴν αὑτῶν ἑκατέροις
συγγένειαν τὰ μὲν ἐπαινοῦντες ὡς οἰκεῖα σφέτερα, τὰ δὲ τῶν
διαφόρων ψέγοντες ὡς ἀλλότρια, πολλὴν εἰς ἔχθραν ἀλλήλοις
καὶ πολλῶν πέρι καθίστανται. κινδυνεύουσιν. παιδιὰ τοίνυν
αὕτη γέ τις ἡ διαφορὰ τούτων ἐστὶ τῶν εἰδῶν· περὶ δὲ τὰ
μέγιστα νόσος συμβαίνει πασῶν ἐχθίστη γίγνεσθαι ταῖς πόλεσιν.
περὶ δὴ ποῖα φῄς; περὶ ὅλην, ὥς γε εἰκός, τὴν τοῦ ζῆν
παρασκευήν. οἱ μὲν γὰρ δὴ διαφερόντως ὄντες κόσμιοι τὸν
ἥσυχον ἀεὶ βίον ἕτοιμοι ζῆν, αὐτοὶ καθ’ αὑτοὺς μόνοι τὰ
σφέτερα αὐτῶν πράττοντες, οἴκοι τε αὖ πρὸς ἅπαντας οὕτως
ὁμιλοῦντες, καὶ πρὸς τὰς ἔξωθεν πόλεις ὡσαύτως ἕτοιμοι
πάντα ὄντες τρόπον τινὰ ἄγειν εἰρήνην· καὶ διὰ τὸν ἔρωτα
δὴ τοῦτον ἀκαιρότερον ὄντα ἢ χρή, ὅταν ἃ βούλονται
πράττωσιν, ἔλαθον αὐτοί τε ἀπολέμως ἴσχοντες καὶ τοὺς
νέους ὡσαύτως διατιθέντες, ὄντες τε ἀεὶ τῶν ἐπιτιθεμένων,
ἐξ ὧν οὐκ ἐν πολλοῖς ἔτεσιν αὐτοὶ καὶ παῖδες καὶ σύμπασα
ἡ πόλις ἀντ’ ἐλευθέρων πολλάκις ἔλαθον αὑτοὺς γενόμενοι
δοῦλοι. χαλεπὸν εἶπες καὶ δεινὸν πάθος. τί δ’ οἱ πρὸς τὴν
ἀνδρείαν μᾶλλον ῥέποντες; ἆρ’ οὐκ ἐπὶ πόλεμον ἀεί τινα
τὰς αὑτῶν συντείνοντες πόλεις διὰ τὴν τοῦ τοιούτου βίου
σφοδροτέραν τοῦ δέοντος ἐπιθυμίαν εἰς ἔχθραν πολλοῖς καὶ
δυνατοῖς καταστάντες ἢ πάμπαν διώλεσαν ἢ δούλας αὖ καὶ
ὑποχειρίους τοῖς ἐχθροῖς ὑπέθεσαν τὰς αὑτῶν πατρίδας;
ἔστι καὶ ταῦτα. πῶς οὖν μὴ φῶμεν ἐν τούτοις ἀμφότερα
ταῦτα τὰ γένη πολλὴν πρὸς ἄλληλα ἀεὶ καὶ τὴν μεγίστην
ἴσχειν ἔχθραν καὶ στάσιν; οὐδαμῶς ὡς οὐ φήσομεν. οὐκοῦν
ὅπερ ἐπεσκοποῦμεν κατ’ ἀρχὰς ἀνηυρήκαμεν, ὅτι μόρια
ἀρετῆς οὐ σμικρὰ ἀλλήλοις διαφέρεσθον φύσει καὶ δὴ καὶ
τοὺς ἴσχοντας δρᾶτον τὸ αὐτὸ τοῦτο; κινδυνεύετον. τόδε
τοίνυν αὖ λάβωμεν. τὸ ποῖον; εἴ τίς που τῶν συνθετικῶν
ἐπιστημῶν πρᾶγμα ὁτιοῦν τῶν αὑτῆς ἔργων, κἂν εἰ τὸ
φαυλότατον, ἑκοῦσα ἐκ μοχθηρῶν καὶ χρηστῶν τινων συνίστησιν,
ἢ πᾶσα ἐπιστήμη πανταχοῦ τὰ μὲν μοχθηρὰ εἰς δύναμιν
ἀποβάλλει, τὰ δὲ ἐπιτήδεια καὶ [τὰ] χρηστὰ ἔλαβεν, ἐκ
τούτων δὲ καὶ ὁμοίων καὶ ἀνομοίων ὄντων, πάντα εἰς ἓν
αὐτὰ συνάγουσα, μίαν τινὰ δύναμιν καὶ ἰδέαν δημιουργεῖ. τί
μήν; οὐδ’ ἄρα ἡ κατὰ φύσιν ἀληθῶς οὖσα ἡμῖν πολιτικὴ μή
ποτε ἐκ χρηστῶν καὶ κακῶν ἀνθρώπων ἑκοῦσα εἶναι συστήσηται
πόλιν τινά, ἀλλ’ εὔδηλον ὅτι παιδιᾷ πρῶτον βασανιεῖ, μετὰ
δὲ τὴν βάσανον αὖ τοῖς δυναμένοις παιδεύειν καὶ ὑπηρετεῖν
πρὸς τοῦτ’ αὐτὸ παραδώσει, προστάττουσα καὶ ἐπιστατοῦσα
αὐτή, καθάπερ ὑφαντικὴ τοῖς τε ξαίνουσι καὶ τοῖς τἆλλα
προπαρασκευάζουσιν ὅσα πρὸς τὴν πλέξιν αὐτῆς
συμπαρακολουθοῦσα προστάττει καὶ ἐπιστατεῖ, τοιαῦτα ἑκάστοις
ἐνδεικνῦσα τὰ ἔργα ἀποτελεῖν οἷα ἂν ἐπιτήδεια ἡγῆται
πρὸς τὴν αὑτῆς εἶναι συμπλοκήν. πάνυ μὲν οὖν. ταὐτὸν δή
μοι τοῦθ’ ἡ βασιλικὴ φαίνεται πᾶσι τοῖς κατὰ νόμον παιδευταῖς
καὶ τροφεῦσιν, τὴν τῆς ἐπιστατικῆς αὐτὴ δύναμιν ἔχουσα,
οὐκ ἐπιτρέψειν ἀσκεῖν ὅτι μή τις πρὸς τὴν αὑτῆς σύγκρασιν
ἀπεργαζόμενος ἦθός τι πρέπον ἀποτελεῖ, ταῦτα δὲ μόνα
παρακελεύεσθαι παιδεύειν· καὶ τοὺς μὲν μὴ δυναμένους κοινωνεῖν
ἤθους ἀνδρείου καὶ σώφρονος ὅσα τε ἄλλα ἐστὶ τείνοντα
πρὸς ἀρετήν, ἀλλ’ εἰς ἀθεότητα καὶ ὕβριν καὶ ἀδικίαν
ὑπὸ κακῆς βίᾳ φύσεως ἀπωθουμένους, θανάτοις τε ἐκβάλλει
καὶ φυγαῖς καὶ ταῖς μεγίσταις κολάζουσα ἀτιμίαις. λέγεται
γοῦν πως οὕτως. τοὺς δὲ ἐν ἀμαθίᾳ τε αὖ καὶ ταπεινότητι
πολλῇ κυλινδουμένους εἰς τὸ δουλικὸν ὑποζεύγνυσι γένος.
ὀρθότατα. τοὺς λοιποὺς τοίνυν, ὅσων αἱ φύσεις ἐπὶ τὸ
γενναῖον ἱκαναὶ παιδείας τυγχάνουσαι καθίστασθαι καὶ δέξασθαι
μετὰ τέχνης σύμμειξιν πρὸς ἀλλήλας, τούτων τὰς μὲν ἐπὶ τὴν
ἀνδρείαν μᾶλλον συντεινούσας, οἷον στημονοφυὲς νομίσασ’
αὐτῶν εἶναι τὸ στερεὸν ἦθος, τὰς δὲ ἐπὶ τὸ κόσμιον
πίονί τε καὶ μαλακῷ καὶ κατὰ τὴν εἰκόνα κροκώδει διανήματι
προσχρωμένας, ἐναντία δὲ τεινούσας ἀλλήλαις, πειρᾶται τοιόνδε
τινὰ τρόπον συνδεῖν καὶ συμπλέκειν. ποῖον δή; πρῶτον μὲν
κατὰ τὸ συγγενὲς τὸ ἀειγενὲς ὂν τῆς ψυχῆς αὐτῶν μέρος
θείῳ συναρμοσαμένη δεσμῷ, μετὰ δὲ τὸ θεῖον τὸ ζῳογενὲς
αὐτῶν αὖθις ἀνθρωπίνοις. πῶς τοῦτ’ εἶπες αὖ; τὴν τῶν
καλῶν καὶ δικαίων πέρι καὶ ἀγαθῶν καὶ τῶν τούτοις ἐναντίων
ὄντως οὖσαν ἀληθῆ δόξαν μετὰ βεβαιώσεως, ὁπόταν ἐν [ταῖς]
ψυχαῖς ἐγγίγνηται, θείαν φημὶ ἐν δαιμονίῳ γίγνεσθαι γένει.
πρέπει γοῦν οὕτω. τὸν δὴ πολιτικὸν καὶ τὸν ἀγαθὸν
νομοθέτην ἆρ’ ἴσμεν ὅτι προσήκει μόνον δυνατὸν εἶναι τῇ
τῆς βασιλικῆς μούσῃ τοῦτο αὐτὸ ἐμποιεῖν τοῖς ὀρθῶς
μεταλαβοῦσι παιδείας, οὓς ἐλέγομεν νυνδή; τὸ γοῦν εἰκός.
ὃς δ’ ἂν δρᾶν γε, ὦ Σώκρατες, ἀδυνατῇ τὸ τοιοῦτον,
μηδέποτε τοῖς νῦν ζητουμένοις ὀνόμασιν αὐτὸν προσαγορεύωμεν.
ὀρθότατα. τί οὖν; ἀνδρεία ψυχὴ λαμβανομένη τῆς τοιαύτης
ἀληθείας ἆρ’ οὐχ ἡμεροῦται καὶ τῶν δικαίων μάλιστα οὕτω
κοινωνεῖν ἂν ἐθελήσειεν, μὴ μεταλαβοῦσα δὲ ἀποκλινεῖ μᾶλλον
πρὸς θηριώδη τινὰ φύσιν; πῶς δ’ οὔ; τί δὲ τὸ τῆς κοσμίας
φύσεως; ἆρ’ οὐ τούτων μὲν μεταλαβὸν τῶν δοξῶν ὄντως σῶφρον
καὶ φρόνιμον, ὥς γε ἐν πολιτείᾳ, γίγνεται, μὴ κοινωνῆσαν δὲ
ὧν λέγομεν ἐπονείδιστόν τινα εὐηθείας δικαιότατα λαμβάνει
φήμην; πάνυ μὲν οὖν. οὐκοῦν συμπλοκὴν καὶ δεσμὸν τοῦτον
τοῖς μὲν κακοῖς πρὸς σφᾶς αὐτοὺς καὶ τοῖς ἀγαθοῖς πρὸς
τοὺς κακοὺς μηδέποτε μόνιμον φῶμεν γίγνεσθαι, μηδέ τινα
ἐπιστήμην αὐτῷ σπουδῇ πρὸς τοὺς τοιούτους ἂν χρῆσθαί
ποτε; πῶς γάρ; τοῖς δ’ εὐγενέσι γενομένοις τε ἐξ ἀρχῆς
ἤθεσι θρεφθεῖσί τε κατὰ φύσιν μόνοις διὰ νόμων ἐμφύεσθαι,
καὶ ἐπὶ τούτοις δὴ τοῦτ’ εἶναι τέχνῃ φάρμακον, καὶ
καθάπερ εἴπομεν τοῦτον θειότερον εἶναι τὸν σύνδεσμον ἀρετῆς
μερῶν φύσεως ἀνομοίων καὶ ἐπὶ τὰ ἐναντία φερομένων.
ἀληθέστατα. τοὺς μὴν λοιπούς, ὄντας ἀνθρωπίνους δεσμούς,
ὑπάρχοντος τούτου τοῦ θείου σχεδὸν οὐδὲν χαλεπὸν οὔτε
ἐννοεῖν οὔτε ἐννοήσαντα ἀποτελεῖν. πῶς δή, καὶ τίνας;
τοὺς τῶν ἐπιγαμιῶν καὶ παίδων κοινωνήσεων καὶ τῶν περὶ τὰς
ἰδίας ἐκδόσεις καὶ γάμους. οἱ γὰρ πολλοὶ τὰ περὶ ταῦτα
οὐκ ὀρθῶς συνδοῦνται πρὸς τὴν τῶν παίδων γέννησιν. τί δή;
τὰ μὲν πλούτου καὶ δυνάμεων ἐν τοῖς τοιούτοις διώγματα τί
καί τις ἂν ὡς ἄξια λόγου σπουδάζοι μεμφόμενος; οὐδέν.
μᾶλλον δέ γε δίκαιον τῶν περὶ τὰ γένη ποιουμένων ἐπιμέλειαν
τούτων πέρι λέγειν, εἴ τι μὴ κατὰ τρόπον πράττουσιν. εἰκὸς
γὰρ οὖν. πράττουσι μὲν δὴ οὐδ’ ἐξ ἑνὸς ὀρθοῦ λόγου, τὴν
ἐν τῷ παραχρῆμα διώκοντες ῥᾳστώνην καὶ τῷ τοὺς μὲν
προσομοίους αὐτοῖς ἀσπάζεσθαι, τοὺς δ’ ἀνομοίους μὴ
στέργειν, πλεῖστον τῇ δυσχερείᾳ μέρος ἀπονέμοντες. πῶς; οἱ
μέν που κόσμιοι τὸ σφέτερον αὐτῶν ἦθος ζητοῦσι, καὶ κατὰ
δύναμιν γαμοῦσί τε παρὰ τούτων καὶ τὰς ἐκδιδομένας παρ’
αὑτῶν εἰς τούτους ἐκπέμπουσι πάλιν· ὡς δ’ αὕτως τὸ περὶ
τὴν ἀνδρείαν γένος δρᾷ, τὴν αὑτοῦ μεταδιῶκον φύσιν, δέον
ποιεῖν ἀμφότερα τὰ γένη τούτων τοὐναντίον ἅπαν. πῶς, καὶ
διὰ τί; διότι πέφυκεν ἀνδρεία τε ἐν πολλαῖς γενέσεσιν
ἄμεικτος γεννωμένη σώφρονι φύσει κατὰ μὲν ἀρχὰς ἀκμάζειν
ῥώμῃ, τελευτῶσα δὲ ἐξανθεῖν παντάπασι μανίαις. εἰκός. ἡ
δὲ αἰδοῦς γε αὖ λίαν πλήρης ψυχὴ καὶ ἀκέραστος τόλμης
ἀνδρείας, ἐπὶ δὲ γενεὰς πολλὰς οὕτω γεννηθεῖσα, νωθεστέρα
φύεσθαι τοῦ καιροῦ καὶ ἀποτελευτῶσα δὴ παντάπασιν
ἀναπηροῦσθαι. καὶ τοῦτ’ εἰκὸς οὕτω συμβαίνειν. τούτους δὴ
τοὺς δεσμοὺς ἔλεγον ὅτι χαλεπὸν οὐδὲν συνδεῖν ὑπάρξαντος
τοῦ περὶ τὰ καλὰ κἀγαθὰ μίαν ἔχειν ἀμφότερα τὰ γένη
δόξαν. τοῦτο γὰρ ἓν καὶ ὅλον ἐστὶ βασιλικῆς συνυφάνσεως
ἔργον, μηδέποτε ἐᾶν ἀφίστασθαι σώφρονα ἀπὸ τῶν ἀνδρείων
ἤθη, συγκερκίζοντα δὲ ὁμοδοξίαις καὶ τιμαῖς καὶ ἀτιμίαις
καὶ δόξαις καὶ ὁμηρειῶν ἐκδόσεσιν εἰς ἀλλήλους, λεῖον καὶ
τὸ λεγόμενον εὐήτριον ὕφασμα συνάγοντα ἐξ αὐτῶν, τὰς ἐν
ταῖς πόλεσιν ἀρχὰς ἀεὶ κοινῇ τούτοις ἐπιτρέπειν. πῶς; οὗ
μὲν ἂν ἑνὸς ἄρχοντος χρεία συμβαίνῃ, τὸν ταῦτα ἀμφότερα
ἔχοντα αἱρούμενον ἐπιστάτην· οὗ δ’ ἂν πλειόνων, τούτων
μέρος ἑκατέρων συμμειγνύντα. τὰ μὲν γὰρ σωφρόνων ἀρχόντων
ἤθη σφόδρα μὲν εὐλαβῆ καὶ δίκαια καὶ σωτήρια, δριμύτητος
δὲ καί τινος ἰταμότητος ὀξείας καὶ πρακτικῆς ἐνδεῖται.
δοκεῖ γοῦν δὴ καὶ τάδε. τὰ δ’ ἀνδρεῖά γε αὖ πρὸς μὲν τὸ
δίκαιον καὶ εὐλαβὲς ἐκείνων ἐπιδεέστερα, τὸ δὲ ἐν ταῖς
πράξεσι ἰταμὸν διαφερόντως ἴσχει. πάντα δὲ καλῶς γίγνεσθαι
τὰ περὶ τὰς πόλεις ἰδίᾳ καὶ δημοσίᾳ τούτοιν μὴ
παραγενομένοιν ἀμφοῖν ἀδύνατον. πῶς γὰρ οὔ; τοῦτο δὴ τέλος
ὑφάσματος εὐθυπλοκίᾳ συμπλακὲν γίγνεσθαι φῶμεν πολιτικῆς
πράξεως τὸ τῶν ἀνδρείων καὶ σωφρόνων ἀνθρώπων ἦθος,
ὁπόταν ὁμονοίᾳ καὶ φιλίᾳ κοινὸν συναγαγοῦσα αὐτῶν τὸν
βίον ἡ βασιλικὴ τέχνη, πάντων μεγαλοπρεπέστατον ὑφασμάτων καὶ
ἄριστον ἀποτελέσασα [ὥστ’ εἶναι κοινόν] τούς τ’ ἄλλους ἐν
ταῖς πόλεσι πάντας δούλους καὶ ἐλευθέρους ἀμπίσχουσα,
συνέχῃ τούτῳ τῷ πλέγματι, καὶ καθ’ ὅσον εὐδαίμονι
προσήκει γίγνεσθαι πόλει τούτου μηδαμῇ μηδὲν ἐλλείπουσα
ἄρχῃ τε καὶ ἐπιστατῇ. κάλλιστα αὖ τὸν βασιλικὸν
ἀπετέλεσας ἄνδρα ἡμῖν, ὦ ξένε, καὶ τὸν πολιτικόν.