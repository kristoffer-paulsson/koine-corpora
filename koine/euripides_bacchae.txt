ἥκω Διὸς παῖς τήνδε Θηβαίων χθόνα Διόνυσος, ὃν τίκτει ποθ’
ἡ Κάδμου κόρη Σεμέλη λοχευθεῖσ’ ἀστραπηφόρῳ πυρί· μορφὴν δ’
ἀμείψας ἐκ θεοῦ βροτησίαν πάρειμι Δίρκης νάματ’ Ἰσμηνοῦ θ’
ὕδωρ. ὁρῶ δὲ μητρὸς μνῆμα τῆς κεραυνίας τόδ’ ἐγγὺς οἴκων
καὶ δόμων ἐρείπια τυφόμενα Δίου πυρὸς ἔτι ζῶσαν φλόγα,
ἀθάνατον Ἥρας μητέρ’ εἰς ἐμὴν ὕβριν. αἰνῶ δὲ Κάδμον,
ἄβατον ὃς πέδον τόδε τίθησι, θυγατρὸς σηκόν· ἀμπέλου δέ
νιν πέριξ ἐγὼ ’κάλυψα βοτρυώδει χλόῃ. λιπὼν δὲ Λυδῶν τοὺς
πολυχρύσους γύας Φρυγῶν τε, Περσῶν θ’ ἡλιοβλήτους πλάκας
Βάκτριά τε τείχη τήν τε δύσχιμον χθόνα Μήδων ἐπελθὼν
Ἀραβίαν τ’ εὐδαίμονα Ἀσίαν τε πᾶσαν, ἣ παρ’ ἁλμυρὰν ἅλα
κεῖται μιγάσιν Ἕλλησι βαρβάροις θ’ ὁμοῦ πλήρεις ἔχουσα
καλλιπυργώτους πόλεις, ἐς τήνδε πρῶτον ἦλθον Ἑλλήνων πόλιν,
τἀκεῖ χορεύσας καὶ καταστήσας ἐμὰς τελετάς, ἵν’ εἴην
ἐμφανὴς δαίμων βροτοῖς. πρώτας δὲ Θήβας τῆσδε γῆς Ἑλληνίδος
ἀνωλόλυξα, νεβρίδ’ ἐξάψας χροὸς θύρσον τε δοὺς ἐς χεῖρα,
κίσσινον βέλος· ἐπεί μ’ ἀδελφαὶ μητρός, ἃς ἥκιστα χρῆν,
Διόνυσον οὐκ ἔφασκον ἐκφῦναι Διός, Σεμέλην δὲ νυμφευθεῖσαν
ἐκ θνητοῦ τινος ἐς Ζῆν’ ἀναφέρειν τὴν ἁμαρτίαν λέχους,
Κάδμου σοφίσμαθ’, ὧν νιν οὕνεκα κτανεῖν Ζῆν’ ἐξεκαυχῶνθ’,
ὅτι γάμους ἐψεύσατο. τοιγάρ νιν αὐτὰς ἐκ δόμων ᾤστρησ’
ἐγὼ μανίαις, ὄρος δ’ οἰκοῦσι παράκοποι φρενῶν· σκευήν τ’
ἔχειν ἠνάγκασ’ ὀργίων ἐμῶν, καὶ πᾶν τὸ θῆλυ σπέρμα
Καδμείων, ὅσαι γυναῖκες ἦσαν, ἐξέμηνα δωμάτων· ὁμοῦ δὲ
Κάδμου παισὶν ἀναμεμειγμέναι χλωραῖς ὑπ’ ἐλάταις ἀνορόφοις
ἧνται πέτραις. δεῖ γὰρ πόλιν τήνδ’ ἐκμαθεῖν, κεἰ μὴ θέλει,
ἀτέλεστον οὖσαν τῶν ἐμῶν βακχευμάτων, Σεμέλης τε μητρὸς
ἀπολογήσασθαί μ’ ὕπερ φανέντα θνητοῖς δαίμον’ ὃν τίκτει
Διί. Κάδμος μὲν οὖν γέρας τε καὶ τυραννίδα Πενθεῖ δίδωσι
θυγατρὸς ἐκπεφυκότι, ὃς θεομαχεῖ τὰ κατ’ ἐμὲ καὶ σπονδῶν
ἄπο ὠθεῖ μ’, ἐν εὐχαῖς τ’ οὐδαμοῦ μνείαν ἔχει. ὧν
οὕνεκ’ αὐτῷ θεὸς γεγὼς ἐνδείξομαι πᾶσίν τε Θηβαίοισιν. ἐς
δ’ ἄλλην χθόνα, τἀνθένδε θέμενος εὖ, μεταστήσω πόδα,
δεικνὺς ἐμαυτόν· ἢν δὲ Θηβαίων πόλις ὀργῇ σὺν ὅπλοις ἐξ
ὄρους βάκχας ἄγειν ζητῇ, ξυνάψω μαινάσι στρατηλατῶν. ὧν
οὕνεκ’ εἶδος θνητὸν ἀλλάξας ἔχω μορφήν τ’ ἐμὴν μετέβαλον
εἰς ἀνδρὸς φύσιν. ἀλλ’, ὦ λιποῦσαι Τμῶλον ἔρυμα Λυδίας,
θίασος ἐμός, γυναῖκες, ἃς ἐκ βαρβάρων ἐκόμισα παρέδρους
καὶ ξυνεμπόρους ἐμοί, αἴρεσθε τἀπιχώρῑ ἐν πόλει Φρυγῶν
τύμπανα, Ῥέας τε μητρὸς ἐμά θ’ εὑρήματα, βασίλειά τ’ ἀμφὶ
δώματ’ ἐλθοῦσαι τάδε κτυπεῖτε Πενθέως, ὡς ὁρᾷ Κάδμου
πόλις. ἐγὼ δὲ βάκχαις, ἐς Κιθαιρῶνος πτυχὰς ἐλθὼν ἵν’
εἰσί, συμμετασχήσω χορῶν. Ἀσίας ἀπὸ γᾶς ἱερὸν Τμῶλον
ἀμείψασα θοάζω Βρομίῳ πόνον ἡδὺν κάματόν τ’ εὐκάματον,
Βάκ‐ χιον εὐαζομένα. τίς ὁδῷ τίς ὁδῷ; τίς; μελάθροις
ἔκτοπος ἔστω, στόμα τ’ εὔφη‐ μον ἅπας ἐξοσιούσθω· τὰ
νομισθέντα γὰρ αἰεὶ Διόνυσον ὑμνήσω. ὦ μάκαρ, ὅστις
εὐδαίμων τελετὰς θεῶν εἰδὼς βιοτὰν ἁγιστεύει καὶ θιασεύεται
ψυχὰν ἐν ὄρεσσι βακχεύων ὁσίοις καθαρμοῖσιν, τά τε ματρὸς
μεγάλας ὄρ‐ για Κυβέλας θεμιτεύων, ἀνὰ θύρσον τε τινάσσων,
κισσῷ τε στεφανωθεὶς Διόνυσον θεραπεύει. ἴτε βάκχαι, ἴτε
βάκχαι, Βρόμιον παῖδα θεὸν θεοῦ Διόνυσον κατάγουσαι Φρυγίων
ἐξ ὀρέων Ἑλ‐ λάδος εἰς εὐρυχόρους ἀ‐ γυιάς, τὸν Βρόμιον·
ὅν ποτ’ ἔχουσ’ ἐν ὠδίνων λοχίαις ἀνάγκαισι πταμένας Διὸς
βροντᾶς νη‐ δύος ἔκβολον μάτηρ ἔτεκεν, λιποῦσ’ αἰῶ‐ να
κεραυνίῳ πληγᾷ· λοχίοις δ’ αὐτίκα νιν δέ‐ ξατο θαλάμαις
Κρονίδας Ζεύς, κατὰ μηρῷ δὲ καλύψας χρυσέαισιν συνερείδει
περόναις κρυπτὸν ἀφ’ Ἥρας. ἔτεκεν δ’, ἁνίκα Μοῖραι τέλεσαν,
ταυρόκερων θεὸν στεφάνωσέν τε δρακόντων στεφάνοις, ἔνθεν
ἄγραν θη‐ ροτρόφον μαινάδες ἀμφι‐ βάλλονται πλοκάμοις. ὦ
Σεμέλας τροφοὶ Θῆ‐ βαι, στεφανοῦσθε κισσῷ· βρύετε βρύετε
χλοήρει μίλακι καλλικάρπῳ καὶ καταβακχιοῦσθε δρυὸς ἢ ἐλάτας
κλάδοισι, στικτῶν τ’ ἐνδυτὰ νεβρίδων στέφετε λευκοτρίχων
πλοκάμων μαλλοῖς· ἀμφὶ δὲ νάρθηκας ὑβριστὰς ὁσιοῦσθ’·
αὐτίκα γᾶ πᾶσα χορεύσει‐‐ Βρόμιος ὅστις ἄγῃ θιάσους‐‐ εἰς
ὄρος εἰς ὄρος, ἔνθα μένει θηλυγενὴς ὄχλος ἀφ’ ἱστῶν
παρὰ κερκίδων τ’ οἰστρηθεὶς Διονύσῳ. ὦ θαλάμευμα Κουρή‐ των
ζάθεοί τε Κρήτας Διογενέτορες ἔναυλοι, ἔνθα τρικόρυθες
ἄντροις βυρσότονον κύκλωμα τόδε μοι Κορύβαντες ηὗρον·
βακχείᾳ δ’ ἀνὰ συντόνῳ κέρασαν ἁδυβόᾳ Φρυγίων αὐλῶν
πνεύματι ματρός τε Ῥέας ἐς χέρα θῆκαν, κτύπον εὐάσμασι
Βακχᾶν· παρὰ δὲ μαινόμενοι Σάτυροι ματέρος ἐξανύσαντο θεᾶς,
ἐς δὲ χορεύματα συνῆψαν τριετηρίδων, αἷς χαίρει Διόνυσος.
ἡδὺς ἐν ὄρεσιν, ὅταν ἐκ θιάσων δρομαί‐ ων πέσῃ πεδόσε,
νε‐ βρίδος ἔχων ἱερὸν ἐνδυτόν, ἀγρεύων αἷμα τραγοκτόνον,
ὠμοφάγον χάριν, ἱέμε‐ νος ἐς ὄρεα Φρύγια, Λύδῑ, ὁ δ’
ἔξαρχος Βρόμιος, εὐοἷ. ῥεῖ δὲ γάλακτι πέδον, ῥεῖ δ’
οἴνῳ, ῥεῖ δὲ μελισσᾶν νέκταρι. Συρίας δ’ ὡς λιβάνου κα‐
πνὸν ὁ Βακχεὺς ἀνέχων πυρσώδη φλόγα πεύκας ἐκ νάρθηκος
ἀίσσει δρόμῳ καὶ χοροῖσιν πλανάτας ἐρεθίζων ἰαχαῖς τ’
ἀναπάλλων, τρυφερόν <τε> πλόκαμον εἰς αἰθέρα ῥίπτων. ἅμα δ’
εὐάσμασι τοιάδ’ ἐπιβρέμει· Ὦ ἴτε βάκχαι, [ὦ] ἴτε
βάκχαι, Τμώλου χρυσορόου χλιδᾷ μέλπετε τὸν Διόνυσον
βαρυβρόμων ὑπὸ τυμπάνων, εὔια τὸν εὔιον ἀγαλλόμεναι θεὸν
ἐν Φρυγίαισι βοαῖς ἐνοπαῖσί τε, λωτὸς ὅταν εὐκέλαδος
ἱερὸς ἱερὰ παίγματα βρέμῃ, σύνοχα φοιτάσιν εἰς ὄρος εἰς
ὄρος· ἡδομέ‐ να δ’ ἄρα, πῶλος ὅπως ἅμα ματέρι φορβάδι,
κῶλον ἄγει ταχύπουν σκιρτήμασι βάκχα. τίς ἐν πύλαισι; Κάδμον
ἐκκάλει δόμων, Ἀγήνορος παῖδ’, ὃς πόλιν Σιδωνίαν λιπὼν
ἐπύργωσ’ ἄστυ Θηβαίων τόδε. ἴτω τις, εἰσάγγελλε Τειρεσίας
ὅτι ζητεῖ νιν· οἶδε δ’ αὐτὸς ὧν ἥκω πέρι ἅ τε ξυνεθέμην
πρέσβυς ὢν γεραιτέρῳ, θύρσους ἀνάπτειν καὶ νεβρῶν δορὰς
ἔχειν στεφανοῦν τε κρᾶτα κισσίνοις βλαστήμασιν. ὦ φίλταθ’,
ὡς σὴν γῆρυν ᾐσθόμην κλύων σοφὴν σοφοῦ παρ’ ἀνδρός, ἐν
δόμοισιν ὤν· ἥκω δ’ ἕτοιμος τήνδ’ ἔχων σκευὴν θεοῦ· δεῖ
γάρ νιν ὄντα παῖδα θυγατρὸς ἐξ ἐμῆς [Διόνυσον ὃς πέφηνεν
ἀνθρώποις θεὸς] ὅσον καθ’ ἡμᾶς δυνατὸν αὔξεσθαι μέγαν. ποῖ
δεῖ χορεύειν, ποῖ καθιστάναι πόδα καὶ κρᾶτα σεῖσαι πολιόν;
ἐξηγοῦ σύ μοι γέρων γέροντι, Τειρεσία· σὺ γὰρ σοφός. ὡς οὐ
κάμοιμ’ ἂν οὔτε νύκτ’ οὔθ’ ἡμέραν θύρσῳ κροτῶν γῆν·
ἐπιλελήσμεθ’ ἡδέως γέροντες ὄντες. ταὔτ’ ἐμοὶ πάσχεις
ἄρα· κἀγὼ γὰρ ἡβῶ κἀπιχειρήσω χοροῖς. οὐκοῦν ὄχοισιν
εἰς ὄρος περάσομεν; ἀλλ’ οὐχ ὁμοίως ἂν ὁ θεὸς τιμὴν
ἔχοι. γέρων γέροντα παιδαγωγήσω σ’ ἐγώ. ὁ θεὸς ἀμοχθὶ
κεῖσε νῷν ἡγήσεται. μόνοι δὲ πόλεως Βακχίῳ χορεύσομεν;
μόνοι γὰρ εὖ φρονοῦμεν, οἱ δ’ ἄλλοι κακῶς. μακρὸν τὸ
μέλλειν· ἀλλ’ ἐμῆς ἔχου χερός. ἰδού, ξύναπτε καὶ ξυνωρίζου
χέρα. οὐ καταφρονῶ ’γὼ τῶν θεῶν θνητὸς γεγώς. οὐδὲν
σοφιζόμεσθα τοῖσι δαίμοσιν. πατρίους παραδοχάς, ἅς θ’
ὁμήλικας χρόνῳ κεκτήμεθ’, οὐδεὶς αὐτὰ καταβαλεῖ λόγος,
οὐδ’ εἰ δῑ ἄκρων τὸ σοφὸν ηὕρηται φρενῶν. ἐρεῖ τις ὡς τὸ
γῆρας οὐκ αἰσχύνομαι, μέλλων χορεύειν κρᾶτα κισσώσας ἐμόν;
οὐ γὰρ διῄρηχ’ ὁ θεός, οὔτε τὸν νέον εἰ χρὴ χορεύειν
οὔτε τὸν γεραίτερον, ἀλλ’ ἐξ ἁπάντων βούλεται τιμὰς ἔχειν
κοινάς, διαριθμῶν δ’ οὐδέν’ αὔξεσθαι θέλει. ἐπεὶ σὺ φέγγος,
Τειρεσία, τόδ’ οὐχ ὁρᾷς, ἐγὼ προφήτης σοι λόγων γενήσομαι.
Πενθεὺς πρὸς οἴκους ὅδε διὰ σπουδῆς περᾷ, Ἐχίονος παῖς,
ᾧ κράτος δίδωμι γῆς. ὡς ἐπτόηται· τί ποτ’ ἐρεῖ νεώτερον;
ἔκδημος ὢν μὲν τῆσδ’ ἐτύγχανον χθονός, κλύω δὲ νεοχμὰ
τήνδ’ ἀνὰ πτόλιν κακά, γυναῖκας ἡμῖν δώματ’ ἐκλελοιπέναι
πλασταῖσι βακχείαισιν, ἐν δὲ δασκίοις ὄρεσι θοάζειν, τὸν
νεωστὶ δαίμονα Διόνυσον, ὅστις ἔστι, τιμώσας χοροῖς· πλήρεις
δὲ θιάσοις ἐν μέσοισιν ἑστάναι κρατῆρας, ἄλλην δ’ ἄλλοσ’
εἰς ἐρημίαν πτώσσουσαν εὐναῖς ἀρσένων ὑπηρετεῖν, πρόφασιν
μὲν ὡς δὴ μαινάδας θυοσκόους, τὴν δ’ Ἀφροδίτην πρόσθ’ ἄγειν
τοῦ Βακχίου. ὅσας μὲν οὖν εἴληφα, δεσμίους χέρας σῴζουσι
πανδήμοισι πρόσπολοι στέγαις· ὅσαι δ’ ἄπεισιν, ἐξ ὄρους
θηράσομαι, [Ἰνώ τ’ Ἀγαύην θ’, ἥ μ’ ἔτικτ’ Ἐχίονι,
Ἀκταίονός τε μητέρ’, Αὐτονόην λέγω.] καὶ σφᾶς σιδηραῖς
ἁρμόσας ἐν ἄρκυσιν παύσω κακούργου τῆσδε βακχείας τάχα.
λέγουσι δ’ ὥς τις εἰσελήλυθε ξένος, γόης ἐπῳδὸς Λυδίας
ἀπὸ χθονός, ξανθοῖσι βοστρύχοισιν εὐοσμῶν κόμην, οἰνῶπας
ὄσσοις χάριτας Ἀφροδίτης ἔχων, ὃς ἡμέρας τε κεὐφρόνας
συγγίγνεται τελετὰς προτείνων εὐίους νεάνισιν. εἰ δ’ αὐτὸν
εἴσω τῆσδε λήψομαι στέγης, παύσω κτυποῦντα θύρσον
ἀνασείοντά τε κόμας, τράχηλον σώματος χωρὶς τεμών. ἐκεῖνος
εἶναί φησι Διόνυσον θεόν, ἐκεῖνος ἐν μηρῷ ποτ’ ἐρράφθαι
Διός, ὃς ἐκπυροῦται λαμπάσιν κεραυνίαις σὺν μητρί, Δίους
ὅτι γάμους ἐψεύσατο. ταῦτ’ οὐχὶ δεινῆς ἀγχόνης ἔστ’
ἄξια, ὕβρεις ὑβρίζειν, ὅστις ἔστιν ὁ ξένος; ἀτὰρ τόδ’
ἄλλο θαῦμα, τὸν τερασκόπον ἐν ποικίλαισι νεβρίσι Τειρεσίαν
ὁρῶ πατέρα τε μητρὸς τῆς ἐμῆς‐‐πολὺν γέλων‐‐ νάρθηκι
βακχεύοντ’· ἀναίνομαι, πάτερ, τὸ γῆρας ὑμῶν εἰσορῶν νοῦν
οὐκ ἔχον. οὐκ ἀποτινάξεις κισσόν; οὐκ ἐλευθέραν θύρσου
μεθήσεις χεῖρ’, ἐμῆς μητρὸς πάτερ; σὺ ταῦτ’ ἔπεισας,
Τειρεσία· τόνδ’ αὖ θέλεις τὸν δαίμον’ ἀνθρώποισιν ἐσφέρων
νέον σκοπεῖν πτερωτοὺς κἀμπύρων μισθοὺς φέρειν. εἰ μή σε
γῆρας πολιὸν ἐξερρύετο, καθῆσ’ ἂν ἐν βάκχαισι δέσμιος
μέσαις, τελετὰς πονηρὰς εἰσάγων· γυναιξὶ γὰρ ὅπου βότρυος
ἐν δαιτὶ γίγνεται γάνος, οὐχ ὑγιὲς οὐδὲν ἔτι λέγω τῶν
ὀργίων. τῆς δυσσεβείας. ὦ ξέν’, οὐκ αἰδῇ θεοὺς Κάδμον τε
τὸν σπείραντα γηγενῆ στάχυν, Ἐχίονος δ’ ὢν παῖς καταισχύνεις
γένος; ὅταν λάβῃ τις τῶν λόγων ἀνὴρ σοφὸς καλὰς ἀφορμάς,
οὐ μέγ’ ἔργον εὖ λέγειν· σὺ δ’ εὔτροχον μὲν γλῶσσαν ὡς
φρονῶν ἔχεις, ἐν τοῖς λόγοισι δ’ οὐκ ἔνεισί σοι φρένες.
θράσει δὲ δυνατὸς καὶ λέγειν οἷός τ’ ἀνὴρ κακὸς πολίτης
γίγνεται νοῦν οὐκ ἔχων. οὗτος δ’ ὁ δαίμων ὁ νέος, ὃν σὺ
διαγελᾷς, οὐκ ἂν δυναίμην μέγεθος ἐξειπεῖν ὅσος καθ’
Ἑλλάδ’ ἔσται. δύο γάρ, ὦ νεανία, τὰ πρῶτ’ ἐν ἀνθρώποισι·
Δημήτηρ θεά‐‐ γῆ δ’ ἐστίν, ὄνομα δ’ ὁπότερον βούλῃ κάλει·
αὕτη μὲν ἐν ξηροῖσιν ἐκτρέφει βροτούς· ὃς δ’ ἦλθ’
ἔπειτ’, ἀντίπαλον ὁ Σεμέλης γόνος βότρυος ὑγρὸν πῶμ’ ηὗρε
κεἰσηνέγκατο θνητοῖς, ὃ παύει τοὺς ταλαιπώρους βροτοὺς
λύπης, ὅταν πλησθῶσιν ἀμπέλου ῥοῆς, ὕπνον τε λήθην τῶν
καθ’ ἡμέραν κακῶν δίδωσιν, οὐδ’ ἔστ’ ἄλλο φάρμακον πόνων.
οὗτος θεοῖσι σπένδεται θεὸς γεγώς, ὥστε διὰ τοῦτον τἀγάθ’
ἀνθρώπους ἔχειν. καὶ καταγελᾷς νιν, ὡς ἐνερράφη Διὸς
μηρῷ; διδάξω σ’ ὡς καλῶς ἔχει τόδε. ἐπεί νιν ἥρπασ’ ἐκ
πυρὸς κεραυνίου Ζεύς, ἐς δ’ Ὄλυμπον βρέφος ἀνήγαγεν θεόν,
Ἥρα νιν ἤθελ’ ἐκβαλεῖν ἀπ’ οὐρανοῦ· Ζεὺς δ’ ἀντεμηχανήσαθ’
οἷα δὴ θεός. ῥήξας μέρος τι τοῦ χθόν’ ἐγκυκλουμένου
αἰθέρος, ἔθηκε τόνδ’ ὅμηρον ἐκδιδούς, Διόνυσον Ἥρας
νεικέων· χρόνῳ δέ νιν βροτοὶ ῥαφῆναί φασιν ἐν μηρῷ Διός,
ὄνομα μεταστήσαντες, ὅτι θεᾷ θεὸς Ἥρᾳ ποθ’ ὡμήρευσε,
συνθέντες λόγον. μάντις δ’ ὁ δαίμων ὅδε· τὸ γὰρ βακχεύσιμον
καὶ τὸ μανιῶδες μαντικὴν πολλὴν ἔχει· ὅταν γὰρ ὁ θεὸς ἐς
τὸ σῶμ’ ἔλθῃ πολύς, λέγειν τὸ μέλλον τοὺς μεμηνότας ποιεῖ.
Ἄρεώς τε μοῖραν μεταλαβὼν ἔχει τινά· στρατὸν γὰρ ἐν
ὅπλοις ὄντα κἀπὶ τάξεσιν φόβος διεπτόησε πρὶν λόγχης
θιγεῖν. μανία δὲ καὶ τοῦτ’ ἐστὶ Διονύσου πάρα. ἔτ’ αὐτὸν
ὄψῃ κἀπὶ Δελφίσιν πέτραις πηδῶντα σὺν πεύκαισι δικόρυφον
πλάκα, πάλλοντα καὶ σείοντα βακχεῖον κλάδον, μέγαν τ’ ἀν’
Ἑλλάδα. ἀλλ’ ἐμοί, Πενθεῦ, πιθοῦ· μὴ τὸ κράτος αὔχει
δύναμιν ἀνθρώποις ἔχειν, μηδ’, ἢν δοκῇς μέν, ἡ δὲ δόξα
σου νοσῇ, φρονεῖν δόκει τι· τὸν θεὸν δ’ ἐς γῆν δέχου καὶ
σπένδε καὶ βάκχευε καὶ στέφου κάρα. οὐχ ὁ Διόνυσος σωφρονεῖν
ἀναγκάσει γυναῖκας ἐς τὴν Κύπριν, ἀλλ’ ἐν τῇ φύσει [τὸ
σωφρονεῖν ἔνεστιν εἰς τὰ πάντ’ ἀεί] τοῦτο σκοπεῖν χρή· καὶ
γὰρ ἐν βακχεύμασιν οὖσ’ ἥ γε σώφρων οὐ διαφθαρήσεται.
ὁρᾷς, σὺ χαίρεις, ὅταν ἐφεστῶσιν πύλαις πολλοί, τὸ
Πενθέως δ’ ὄνομα μεγαλύνῃ πόλις· κἀκεῖνος, οἶμαι, τέρπεται
τιμώμενος. ἐγὼ μὲν οὖν καὶ Κάδμος, ὃν σὺ διαγελᾷς,
κισσῷ τ’ ἐρεψόμεσθα καὶ χορεύσομεν, πολιὰ ξυνωρίς, ἀλλ’
ὅμως χορευτέον, κοὐ θεομαχήσω σῶν λόγων πεισθεὶς ὕπο.
μαίνῃ γὰρ ὡς ἄλγιστα, κοὔτε φαρμάκοις ἄκη λάβοις ἂν
οὔτ’ ἄνευ τούτων νοσεῖς. ὦ πρέσβυ, Φοῖβόν τ’ οὐ
καταισχύνεις λόγοις, τιμῶν τε Βρόμιον σωφρονεῖς, μέγαν θεόν.
ὦ παῖ, καλῶς σοι Τειρεσίας παρῄνεσεν. οἴκει μεθ’ ἡμῶν, μὴ
θύραζε τῶν νόμων. νῦν γὰρ πέτῃ τε καὶ φρονῶν οὐδὲν
φρονεῖς. κεἰ μὴ γὰρ ἔστιν ὁ θεὸς οὗτος, ὡς σὺ φῄς, παρὰ
σοὶ λεγέσθω· καὶ καταψεύδου καλῶς ὡς ἔστι, Σεμέλη θ’ ἵνα
δοκῇ θεὸν τεκεῖν, ἡμῖν τε τιμὴ παντὶ τῷ γένει προσῇ.
ὁρᾷς τὸν Ἀκτέωνος ἄθλιον μόρον, ὃν ὠμόσιτοι σκύλακες
ἃς ἐθρέψατο διεσπάσαντο, κρείσσον’ ἐν κυναγίαις Ἀρτέμιδος
εἶναι κομπάσαντ’, ἐν ὀργάσιν. ὃ μὴ πάθῃς σύ· δεῦρό σου
στέψω κάρα κισσῷ· μεθ’ ἡμῶν τῷ θεῷ τιμὴν δίδου. οὐ μὴ
προσοίσεις χεῖρα, βακχεύσεις δ’ ἰών, μηδ’ ἐξομόρξῃ μωρίαν
τὴν σὴν ἐμοί; τῆς σῆς <δ’> ἀνοίας τόνδε τὸν διδάσκαλον
δίκην μέτειμι. στειχέτω τις ὡς τάχος, ἐλθὼν δὲ θάκους τοῦδ’
ἵν’ οἰωνοσκοπεῖ μοχλοῖς τριαίνου κἀνάτρεψον ἔμπαλιν, ἄνω
κάτω τὰ πάντα συγχέας ὁμοῦ, καὶ στέμματ’ ἀνέμοις καὶ
θυέλλαισιν μέθες. μάλιστα γάρ νιν δήξομαι δράσας τάδε. οἳ δ’
ἀνὰ πόλιν στείχοντες ἐξιχνεύσατε τὸν θηλύμορφον ξένον, ὃς
ἐσφέρει νόσον καινὴν γυναιξὶ καὶ λέχη λυμαίνεται. κἄνπερ
λάβητε, δέσμιον πορεύσατε δεῦρ’ αὐτόν, ὡς ἂν λευσίμου δίκης
τυχὼν θάνῃ, πικρὰν βάκχευσιν ἐν Θήβαις ἰδών. ὦ σχέτλῑ,
ὡς οὐκ οἶσθα ποῦ ποτ’ εἶ λόγων. μέμηνας ἤδη· καὶ πρὶν
ἐξέστης φρενῶν. στείχωμεν ἡμεῖς, Κάδμε, κἀξαιτώμεθα ὑπέρ τε
τούτου καίπερ ὄντος ἀγρίου ὑπέρ τε πόλεως τὸν θεὸν μηδὲν
νέον δρᾶν. ἀλλ’ ἕπου μοι κισσίνου βάκτρου μέτα, πειρῶ δ’
ἀνορθοῦν σῶμ’ ἐμόν, κἀγὼ τὸ σόν· γέροντε δ’ αἰσχρὸν δύο
πεσεῖν· ἴτω δ’ ὅμως, τῷ Βακχίῳ γὰρ τῷ Διὸς δουλευτέον.
Πενθεὺς δ’ ὅπως μὴ πένθος εἰσοίσει δόμοις τοῖς σοῖσι,
Κάδμε· μαντικῇ μὲν οὐ λέγω, τοῖς πράγμασιν δέ· μῶρα γὰρ
μῶρος λέγει. Ὁσία πότνα θεῶν, Ὁσία δ’ ἃ κατὰ γᾶν χρυσέαν
πτέρυγα φέρεις, τάδε Πενθέως ἀίεις; ἀίεις οὐχ ὁσίαν ὕβριν
ἐς τὸν Βρόμιον, τὸν Σεμέλας, τὸν παρὰ καλλι‐ στεφάνοις
εὐφροσύναις δαί‐ μονα πρῶτον μακάρων; ὃς τάδ’ ἔχει,
θιασεύειν τε χοροῖς μετά τ’ αὐλοῦ γελάσαι ἀποπαῦσαί τε
μερίμνας, ὁπόταν βότρυος ἔλθῃ γάνος ἐν δαιτὶ θεῶν, κις‐
σοφόροις δ’ ἐν θαλίαις ἀν‐ δράσι κρατὴρ ὕπνον ἀμ‐ φιβάλλῃ.
ἀχαλίνων στομάτων ἀνόμου τ’ ἀφροσύνας τὸ τέλος δυστυχία· ὁ
δὲ τᾶς ἡσυχίας βίοτος καὶ τὸ φρονεῖν ἀσάλευτόν τε μένει
καὶ συνέχει δώματα· πόρσω γὰρ ὅμως αἰθέρα ναίον‐ τες
ὁρῶσιν τὰ βροτῶν οὐρανίδαι. τὸ σοφὸν δ’ οὐ σοφία τό τε μὴ
θνητὰ φρονεῖν. βραχὺς αἰών· ἐπὶ τούτῳ δέ τις ἂν μεγάλα
διώκων τὰ παρόντ’ οὐχὶ φέροι. μαι‐ νομένων οἵδε τρόποι καὶ
κακοβούλων παρ’ ἔμοι‐ γε φωτῶν. ἱκοίμαν ποτὶ Κύπρον, νᾶσον
τᾶς Ἀφροδίτας, ἵν’ οἱ θελξίφρονες νέμον‐ ται θνατοῖσιν
Ἔρωτες, Πάφον θ’ ἃν ἑκατόστομοι βαρβάρου ποταμοῦ ῥοαὶ
καρπίζουσιν ἄνομβροι. οὗ δ’ ἁ καλλιστευομένα Πιερία μούσειος
ἕδρα, σεμνὰ κλιτὺς Ὀλύμπου, ἐκεῖσ’ ἄγε με, Βρόμιε Βρόμιε,
πρόβακχ’ εὔιε δαῖμον. ἐκεῖ Χάριτες, ἐκεῖ δὲ Πόθος· ἐκεῖ
δὲ βάκ‐ χαις θέμις ὀργιάζειν. ὁ δαίμων ὁ Διὸς παῖς χαίρει
μὲν θαλίαισιν, φιλεῖ δ’ ὀλβοδότειραν Εἰ‐ ρήναν, κουροτρόφον
θεάν. ἴσαν δ’ ἔς τε τὸν ὄλβιον τόν τε χείρονα δῶκ’ ἔχειν
οἴνου τέρψιν ἄλυπον· μισεῖ δ’ ᾧ μὴ ταῦτα μέλει, κατὰ
φάος νύκτας τε φίλας εὐαίωνα διαζῆν, σοφὰν δ’ ἀπέχειν
πραπίδα φρένα τε περισσῶν παρὰ φωτῶν· τὸ πλῆθος ὅ τι τὸ
φαυλότερον ἐνόμισε χρῆ‐ ταί τε, τόδ’ ἂν δεχοίμαν. Πενθεῦ,
πάρεσμεν τήνδ’ ἄγραν ἠγρευκότες ἐφ’ ἣν ἔπεμψας, οὐδ’
ἄκρανθ’ ὡρμήσαμεν. ὁ θὴρ δ’ ὅδ’ ἡμῖν πρᾶος οὐδ’
ὑπέσπασεν φυγῇ πόδ’, ἀλλ’ ἔδωκεν οὐκ ἄκων χέρας οὐδ’
ὠχρός, οὐδ’ ἤλλαξεν οἰνωπὸν γένυν, γελῶν δὲ καὶ δεῖν
κἀπάγειν ἐφίετο ἔμενέ τε, τοὐμὸν εὐτρεπὲς ποιούμενος.
κἀγὼ δῑ αἰδοῦς εἶπον· Ὦ ξέν’, οὐχ ἑκὼν ἄγω σε, Πενθέως
δ’ ὅς μ’ ἔπεμψ’ ἐπιστολαῖς. ἃς δ’ αὖ σὺ βάκχας εἷρξας,
ἃς συνήρπασας κἄδησας ἐν δεσμοῖσι πανδήμου στέγης, φροῦδαί
γ’ ἐκεῖναι λελυμέναι πρὸς ὀργάδας σκιρτῶσι Βρόμιον
ἀνακαλούμεναι θεόν· αὐτόματα δ’ αὐταῖς δεσμὰ διελύθη ποδῶν
κλῇδές τ’ ἀνῆκαν θύρετρ’ ἄνευ θνητῆς χερός. πολλῶν δ’ ὅδ’
ἁνὴρ θαυμάτων ἥκει πλέως ἐς τάσδε Θήβας. σοὶ δὲ τἄλλα
χρὴ μέλειν. μέθεσθε χειρῶν τοῦδ’· ἐν ἄρκυσιν γὰρ ὢν οὐκ
ἔστιν οὕτως ὠκὺς ὥστε μ’ ἐκφυγεῖν. ἀτὰρ τὸ μὲν σῶμ’
οὐκ ἄμορφος εἶ, ξένε, ὡς ἐς γυναῖκας, ἐφ’ ὅπερ ἐς Θήβας
πάρει· πλόκαμός τε γάρ σου ταναός, οὐ πάλης ὕπο, γένυν παρ’
αὐτὴν κεχυμένος, πόθου πλέως· λευκὴν δὲ χροιὰν ἐκ παρασκευῆς
ἔχεις, οὐχ ἡλίου βολαῖσιν, ἀλλ’ ὑπὸ σκιᾶς, τὴν Ἀφροδίτην
καλλονῇ θηρώμενος. πρῶτον μὲν οὖν μοι λέξον ὅστις εἶ
γένος. οὐ κόμπος οὐδείς· ῥᾴδιον δ’ εἰπεῖν τόδε. τὸν
ἀνθεμώδη Τμῶλον οἶσθά που κλύων. οἶδ’, ὃς τὸ Σάρδεων
ἄστυ περιβάλλει κύκλῳ. ἐντεῦθέν εἰμι, Λυδία δέ μοι πατρίς.
πόθεν δὲ τελετὰς τάσδ’ ἄγεις ἐς Ἑλλάδα; Διόνυσος ἡμᾶς
εἰσέβησ’, ὁ τοῦ Διός. Ζεὺς δ’ ἔστ’ ἐκεῖ τις, ὃς νέους
τίκτει θεούς; οὔκ, ἀλλ’ ὁ Σεμέλην ἐνθάδε ζεύξας γάμοις.
πότερα δὲ νύκτωρ σ’ ἢ κατ’ ὄμμ’ ἠνάγκασεν; ὁρῶν ὁρῶντα,
καὶ δίδωσιν ὄργια. τὰ δ’ ὄργῑ ἐστὶ τίν’ ἰδέαν ἔχοντά
σοι; ἄρρητ’ ἀβακχεύτοισιν εἰδέναι βροτῶν. ἔχει δ’ ὄνησιν
τοῖσι θύουσιν τίνα; οὐ θέμις ἀκοῦσαί σ’, ἔστι δ’ ἄξῑ
εἰδέναι. εὖ τοῦτ’ ἐκιβδήλευσας, ἵν’ ἀκοῦσαι θέλω.
ἀσέβειαν ἀσκοῦντ’ ὄργῑ ἐχθαίρει θεοῦ. τὸν θεὸν ὁρᾶν γὰρ
φὴ|ς σαφῶς, ποῖός τις ἦν; ὁποῖος ἤθελ’· οὐκ ἐγὼ ’τασσον
τόδε. τοῦτ’ αὖ παρωχέτευσας εὖ κοὐδὲν λέγων. δόξει τις
ἀμαθεῖ σοφὰ λέγων οὐκ εὖ φρονεῖν. ἦλθες δὲ πρῶτα δεῦρ’
ἄγων τὸν δαίμονα; πᾶς ἀναχορεύει βαρβάρων τάδ’ ὄργια.
φρονοῦσι γὰρ κάκιον Ἑλλήνων πολύ. τάδ’ εὖ γε μᾶλλον· οἱ
νόμοι δὲ διάφοροι. τὰ δ’ ἱερὰ νύκτωρ ἢ μεθ’ ἡμέραν τελεῖς;
νύκτωρ τὰ πολλά· σεμνότητ’ ἔχει σκότος. τοῦτ’ ἐς γυναῖκας
δόλιόν ἐστι καὶ σαθρόν. κἀν ἡμέρᾳ τό γ’ αἰσχρὸν ἐξεύροι
τις ἄν. δίκην σε δοῦναι δεῖ σοφισμάτων κακῶν. σὲ δ’ ἀμαθίας
γε κἀσεβοῦντ’ ἐς τὸν θεόν. ὡς θρασὺς ὁ βάκχος κοὐκ
ἀγύμναστος λόγων. εἴφ’ ὅ τι παθεῖν δεῖ· τί με τὸ δεινὸν
ἐργάσῃ; πρῶτον μὲν ἁβρὸν βόστρυχον τεμῶ σέθεν. ἱερὸς ὁ
πλόκαμος· τῷ θεῷ δ’ αὐτὸν τρέφω. ἔπειτα θύρσον τόνδε
παράδος ἐκ χεροῖν. αὐτός μ’ ἀφαιροῦ· τόνδε Διονύσου φορῶ.
εἱρκταῖσί τ’ ἔνδον σῶμα σὸν φυλάξομεν. λύσει μ’ ὁ δαίμων
αὐτός, ὅταν ἐγὼ θέλω. ὅταν γε καλέσῃς αὐτὸν ἐν βάκχαις
σταθείς. καὶ νῦν ἃ πάσχω πλησίον παρὼν ὁρᾷ. καὶ ποῦ
’στιν; οὐ γὰρ φανερὸς ὄμμασίν γ’ ἐμοῖς. παρ’ ἐμοί· σὺ δ’
ἀσεβὴς αὐτὸς ὢν οὐκ εἰσορᾷς. λάζυσθε· καταφρονεῖ με καὶ
Θήβας ὅδε. αὐδῶ με μὴ δεῖν σωφρονῶν οὐ σώφροσιν. ἐγὼ δὲ
δεῖν γε, κυριώτερος σέθεν. οὐκ οἶσθ’ ὅ τι ζῇς, οὐδ’ ὃ
δρᾷς, οὐδ’ ὅστις εἶ. Πενθεύς, Ἀγαύης παῖς, πατρὸς δ’
Ἐχίονος. ἐνδυστυχῆσαι τοὔνομ’ ἐπιτήδειος εἶ. χώρει·
καθείρξατ’ αὐτὸν ἱππικαῖς πέλας φάτναισιν, ὡς ἂν σκότιον
εἰσορᾷ κνέφας. ἐκεῖ χόρευε· τάσδε δ’ ἃς ἄγων πάρει κακῶν
συνεργοὺς ἢ διεμπολήσομεν ἢ χεῖρα δούπου τοῦδε καὶ βύρσης
κτύπου παύσας, ἐφ’ ἱστοῖς δμωίδας κεκτήσομαι. στείχοιμ’ ἄν·
ὅ τι γὰρ μὴ χρεών, οὔτοι χρεὼν παθεῖν. ἀτάρ τοι τῶνδ’
ἄποιν’ ὑβρισμάτων μέτεισι Διόνυσός σ’, ὃν οὐκ εἶναι
λέγεις· ἡμᾶς γὰρ ἀδικῶν κεῖνον εἰς δεσμοὺς ἄγεις.
Ἀχελῴου θύγατερ, πότνῑ εὐπάρθενε Δίρκα, σὺ γὰρ ἐν σαῖς
ποτε παγαῖς τὸ Διὸς βρέφος ἔλαβες, ὅτε μηρῷ πυρὸς ἐξ ἀ‐
θανάτου Ζεὺς ὁ τεκὼν ἥρ‐ πασέ νιν, τάδ’ ἀναβοάσας· Ἴθι,
Διθύραμβ’, ἐμὰν ἄρ‐ σενα τάνδε βᾶθι νηδύν· ἀναφαίνω σε
τόδ’, ὦ Βάκ‐ χιε, Θήβαις ὀνομάζειν. σὺ δέ μ’, ὦ μάκαιρα
Δίρκα, στεφανηφόρους ἀπωθῇ θιάσους ἔχουσαν ἐν σοί. τί μ’
ἀναίνῃ; τί με φεύγεις; ἔτι ναὶ τὰν βοτρυώδη Διονύσου χάριν
οἴνας, ἔτι σοι τοῦ Βρομίου μελήσει. οἵαν οἵαν ὀργὰν
ἀναφαίνει χθόνιον γένος ἐκφύς τε δράκοντός ποτε Πενθεύς, ὃν
Ἐχίων ἐφύτευσε χθόνιος, ἀγριωπὸν τέρας, οὐ φῶ‐ τα βρότειον,
φόνιον δ’ ὥς‐ τε γίγαντ’ ἀντίπαλον θεοῖς· ὃς ἔμ’ ἐν
βρόχοισι τὰν τοῦ Βρομίου τάχα ξυνάψει, τὸν ἐμὸν δ’ ἐντὸς
ἔχει δώ‐ ματος ἤδη θιασώταν σκοτίαις κρυπτὸν ἐν εἱρκταῖς.
ἐσορᾷς τάδ’, ὦ Διὸς παῖ Διόνυσε, σοὺς προφήτας ἐν
ἁμίλλαισιν ἀνάγκας; μόλε, χρυσῶπα τινάσσων, ἄνα, θύρσον κατ’
Ὄλυμπον, φονίου δ’ ἀνδρὸς ὕβριν κατάσχες. πόθι Νύσας ἄρα
τᾶς θη‐ ροτρόφου θυρσοφορεῖς θιάσους, ὦ Διόνυσ’, ἢ κορυφαῖς
Κωρυκίαις; τάχα δ’ ἐν ταῖς πολυδένδρες‐ σιν Ὀλύμπου θαλάμαις,
ἔν‐ θα ποτ’ Ὀρφεὺς κιθαρίζων σύναγεν δένδρεα μούσαις, σύναγεν
θῆρας ἀγρώτας. μάκαρ ὦ Πιερία, σέβεταί σ’ Εὔιος, ἥξει τε
χορεύσων ἅμα βακχεύ‐ μασι, τόν τ’ ὠκυρόαν διαβὰς Ἀξιὸν
εἱλις‐ σομένας Μαινάδας ἄξει, Λυδίαν πατέρα τε, τὸν τᾶς
εὐδαιμονίας βροτοῖς ὀλβοδόταν, τὸν ἔκλυον εὔιππον χώραν
ὕδασιν καλλίστοισι λιπαίνειν. ἰώ, κλύετ’ ἐμᾶς κλύετ’
αὐδᾶς, ἰὼ βάκχαι, ἰὼ βάκχαι. τίς ὅδε, τίς <ὅδε> πόθεν
ὁ κέλαδος ἀνά μ’ ἐκάλεσεν Εὐίου; ἰὼ ἰώ, πάλιν αὐδῶ, ὁ
Σεμέλας, ὁ Διὸς παῖς. ἰὼ ἰὼ δέσποτα δέσποτα, μόλε νυν
ἡμέτερον ἐς θίασον, ὦ Βρόμιε Βρόμιε. <σεῖε> πέδον χθονὸς
Ἔννοσι πότνια. ἆ ἆ, τάχα τὰ Πενθέως μέλαθρα διατι‐ νάξεται
πεσήμασιν. — ὁ Διόνυσος ἀνὰ μέλαθρα· σέβετέ νιν. — σέβομεν
ὤ. — εἴδετε λάινα κίοσιν ἔμβολα διάδρομα τάδε; Βρόμιος
<ὅδ’> ἀλα‐ λάζεται στέγας ἔσω. ἅπτε κεραύνιον αἴθοπα
λαμπάδα· σύμφλεγε σύμφλεγε δώματα Πενθέος. ἆ ἆ, πῦρ οὐ
λεύσσεις, οὐδ’ αὐγάζῃ, Σεμέλας ἱερὸν ἀμφὶ τάφον, ἅν ποτε
κεραυνόβολος ἔλιπε φλόγα Δίου βροντᾶς; δίκετε πεδόσε τρομερὰ
σώματα δίκετε, Μαινάδες· ὁ γὰρ ἄναξ ἄνω κάτω τιθεὶς
ἔπεισι μέλαθρα τάδε Διὸς γόνος. βάρβαροι γυναῖκες, οὕτως
ἐκπεπληγμέναι φόβῳ πρὸς πέδῳ πεπτώκατ’; ᾔσθησθ’, ὡς
ἔοικε, Βακχίου διατινάξαντος † δῶμα Πενθέως· ἀλλ’ ἐξανίστατε
† σῶμα καὶ θαρσεῖτε σαρκὸς ἐξαμείψασαι τρόμον. ὦ φάος
μέγιστον ἡμῖν εὐίου βακχεύματος, ὡς ἐσεῖδον ἀσμένη σε,
μονάδ’ ἔχουσ’ ἐρημίαν. εἰς ἀθυμίαν ἀφίκεσθ’, ἡνίκ’
εἰσεπεμπόμην, Πενθέως ὡς ἐς σκοτεινὰς ὁρκάνας πεσούμενος;
πῶς γὰρ οὔ; τίς μοι φύλαξ ἦν, εἰ σὺ συμφορᾶς τύχοις;
ἀλλὰ πῶς ἠλευθερώθης ἀνδρὸς ἀνοσίου τυχών; αὐτὸς
ἐξέσῳσ’ ἐμαυτὸν ῥᾳδίως ἄνευ πόνου. οὐδέ σου συνῆψε
χεῖρε δεσμίοισιν ἐν βρόχοις; ταῦτα καὶ καθύβρισ’ αὐτόν, ὅτι
με δεσμεύειν δοκῶν οὔτ’ ἔθιγεν οὔθ’ ἥψαθ’ ἡμῶν, ἐλπίσιν
δ’ ἐβόσκετο. πρὸς φάτναις δὲ ταῦρον εὑρών, οὗ καθεῖρξ’
ἡμᾶς ἄγων, τῷδε περὶ βρόχους ἔβαλλε γόνασι καὶ χηλαῖς
ποδῶν, θυμὸν ἐκπνέων, ἱδρῶτα σώματος στάζων ἄπο, χείλεσιν
διδοὺς ὀδόντας· πλησίον δ’ ἐγὼ παρὼν ἥσυχος θάσσων
ἔλευσσον. ἐν δὲ τῷδε τῷ χρόνῳ ἀνετίναξ’ ἐλθὼν ὁ Βάκχος
δῶμα καὶ μητρὸς τάφῳ πῦρ ἀνῆψ’· ὃ δ’ ὡς ἐσεῖδε, δώματ’
αἴθεσθαι δοκῶν, ᾖσσ’ ἐκεῖσε κᾆτ’ ἐκεῖσε, δμωσὶν
Ἀχελῷον φέρειν ἐννέπων, ἅπας δ’ ἐν ἔργῳ δοῦλος ἦν,
μάτην πονῶν. διαμεθεὶς δὲ τόνδε μόχθον, ὡς ἐμοῦ πεφευγότος,
ἵεται ξίφος κελαινὸν ἁρπάσας δόμων ἔσω. κᾆθ’ ὁ Βρόμιος,
ὡς ἔμοιγε φαίνεται, δόξαν λέγω, φάσμ’ ἐποίησεν κατ’ αὐλήν·
ὃ δ’ ἐπὶ τοῦθ’ ὡρμημένος ᾖσσε κἀκέντει φαεννὸν
<αἰθέρ’>, ὡς σφάζων ἐμέ. πρὸς δὲ τοῖσδ’ αὐτῷ τάδ’ ἄλλα
Βάκχιος λυμαίνεται· δώματ’ ἔρρηξεν χαμᾶζε· συντεθράνωται δ’
ἅπαν πικροτάτους ἰδόντι δεσμοὺς τοὺς ἐμούς· κόπου δ’ ὕπο
διαμεθεὶς ξίφος παρεῖται· πρὸς θεὸν γὰρ ὢν ἀνὴρ ἐς μάχην
ἐλθεῖν ἐτόλμησε. ἥσυχος δ’ ἐκβὰς ἐγὼ δωμάτων ἥκω πρὸς
ὑμᾶς, Πενθέως οὐ φροντίσας. ὡς δέ μοι δοκεῖ — ψοφεῖ γοῦν
ἀρβύλη δόμων ἔσω — ἐς προνώπῑ αὐτίχ’ ἥξει. τί ποτ’ ἄρ’
ἐκ τούτων ἐρεῖ; ῥᾳδίως γὰρ αὐτὸν οἴσω, κἂν πνέων
ἔλθῃ μέγα. πρὸς σοφοῦ γὰρ ἀνδρὸς ἀσκεῖν σώφρον’
εὐοργησίαν. πέπονθα δεινά· διαπέφευγέ μ’ ὁ ξένος, ὃς ἄρτι
δεσμοῖς ἦν κατηναγκασμένος. ἔα ἔα· ὅδ’ ἐστὶν ἁνήρ· τί
τάδε; πῶς προνώπιος φαίνῃ πρὸς οἴκοις τοῖς ἐμοῖς, ἔξω
βεβώς; στῆσον πόδ’, ὀργῇ δ’ ὑπόθες ἥσυχον πόδα. πόθεν σὺ
δεσμὰ διαφυγὼν ἔξω περᾷς; οὐκ εἶπον‐‐ἢ οὐκ
ἤκουσας‐‐ὅτι λύσει μέ τις; τίς; τοὺς λόγους γὰρ ἐσφέρεις
καινοὺς ἀεί. ὃς τὴν πολύβοτρυν ἄμπελον φύει βροτοῖς.
ὠνείδισας δὴ τοῦτο Διονύσῳ καλόν. κλῄειν κελεύω πάντα
πύργον ἐν κύκλῳ. τί δ’; οὐχ ὑπερβαίνουσι καὶ τείχη θεοί;
σοφὸς σοφὸς σύ, πλὴν ἃ δεῖ σ’ εἶναι σοφόν. ἃ δεῖ
μάλιστα, ταῦτ’ ἔγωγ’ ἔφυν σοφός. κείνου δ’ ἀκούσας πρῶτα
τοὺς λόγους μάθε, ὃς ἐξ ὄρους πάρεστιν ἀγγελῶν τί σοι·
ἡμεῖς δέ σοι μενοῦμεν, οὐ φευξούμεθα. Πενθεῦ κρατύνων τῆσδε
Θηβαίας χθονός, ἥκω Κιθαιρῶν’ ἐκλιπών, ἵν’ οὔποτε λευκῆς
χιόνος ἀνεῖσαν εὐαγεῖς βολαί. ἥκεις δὲ ποίαν προστιθεὶς
σπουδὴν λόγου; βάκχας ποτνιάδας εἰσιδών, αἳ τῆσδε γῆς
οἴστροισι λευκὸν κῶλον ἐξηκόντισαν, ἥκω φράσαι σοὶ καὶ
πόλει χρῄζων, ἄναξ, ὡς δεινὰ δρῶσι θαυμάτων τε κρείσσονα.
θέλω δ’ ἀκοῦσαι, πότερά σοι παρρησίᾳ φράσω τὰ κεῖθεν ἢ
λόγον στειλώμεθα· τὸ γὰρ τάχος σου τῶν φρενῶν δέδοικ’, ἄναξ,
καὶ τοὐξύθυμον καὶ τὸ βασιλικὸν λίαν. λέγ’, ὡς ἀθῷος ἐξ
ἐμοῦ πάντως ἔσῃ. τοῖς γὰρ δικαίοις οὐχὶ θυμοῦσθαι χρεών.
ὅσῳ δ’ ἂν εἴπῃς δεινότερα βακχῶν πέρι, τοσῷδε μᾶλλον
τὸν ὑποθέντα τὰς τέχνας γυναιξὶ τόνδε τῇ δίκῃ προσθήσομεν.
ἀγελαῖα μὲν βοσκήματ’ ἄρτι πρὸς λέπας μόσχων ὑπεξήκριζον,
ἡνίχ’ ἥλιος ἀκτῖνας ἐξίησι θερμαίνων χθόνα. ὁρῶ δὲ
θιάσους τρεῖς γυναικείων χορῶν, ὧν ἦρχ’ ἑνὸς μὲν Αὐτονόη,
τοῦ δευτέρου μήτηρ Ἀγαύη σή, τρίτου δ’ Ἰνὼ χοροῦ. ηὗδον
δὲ πᾶσαι σώμασιν παρειμέναι, αἳ μὲν πρὸς ἐλάτης νῶτ’
ἐρείσασαι φόβην, αἳ δ’ ἐν δρυὸς φύλλοισι πρὸς πέδῳ κάρα
εἰκῇ βαλοῦσαι σωφρόνως, οὐχ ὡς σὺ φὴ|ς ᾠνωμένας κρατῆρι
καὶ λωτοῦ ψόφῳ θηρᾶν καθ’ ὕλην Κύπριν ἠρημωμένας. ἡ σὴ δὲ
μήτηρ ὠλόλυξεν ἐν μέσαις σταθεῖσα βάκχαις, ἐξ ὕπνου κινεῖν
δέμας, μυκήμαθ’ ὡς ἤκουσε κεροφόρων βοῶν. αἳ δ’ ἀποβαλοῦσαι
θαλερὸν ὀμμάτων ὕπνον ἀνῇξαν ὀρθαί, θαῦμ’ ἰδεῖν
εὐκοσμίας, νέαι παλαιαὶ παρθένοι τ’ ἔτ’ ἄζυγες. καὶ πρῶτα
μὲν καθεῖσαν εἰς ὤμους κόμας νεβρίδας τ’ ἀνεστείλανθ’
ὅσαισιν ἁμμάτων σύνδεσμ’ ἐλέλυτο, καὶ καταστίκτους δορὰς
ὄφεσι κατεζώσαντο λιχμῶσιν γένυν. αἳ δ’ ἀγκάλαισι δορκάδ’
ἢ σκύμνους λύκων ἀγρίους ἔχουσαι λευκὸν ἐδίδοσαν γάλα,
ὅσαις νεοτόκοις μαστὸς ἦν σπαργῶν ἔτι βρέφη λιπούσαις·
ἐπὶ δ’ ἔθεντο κισσίνους στεφάνους δρυός τε μίλακός τ’
ἀνθεσφόρου. θύρσον δέ τις λαβοῦσ’ ἔπαισεν ἐς πέτραν, ὅθεν
δροσώδης ὕδατος ἐκπηδᾷ νοτίς· ἄλλη δὲ νάρθηκ’ ἐς πέδον
καθῆκε γῆς, καὶ τῇδε κρήνην ἐξανῆκ’ οἴνου θεός· ὅσαις δὲ
λευκοῦ πώματος πόθος παρῆν, ἄκροισι δακτύλοισι διαμῶσαι χθόνα
γάλακτος ἑσμοὺς εἶχον· ἐκ δὲ κισσίνων θύρσων γλυκεῖαι
μέλιτος ἔσταζον ῥοαί. ὥστ’, εἰ παρῆσθα, τὸν θεὸν τὸν νῦν
ψέγεις εὐχαῖσιν ἂν μετῆλθες εἰσιδὼν τάδε. ξυνήλθομεν δὲ
βουκόλοι καὶ ποιμένες, κοινῶν λόγων δώσοντες ἀλλήλοις ἔριν
ὡς δεινὰ δρῶσι θαυμάτων τ’ ἐπάξια· καί τις πλάνης κατ’ ἄστυ
καὶ τρίβων λόγων ἔλεξεν εἰς ἅπαντας· Ὦ σεμνὰς πλάκας
ναίοντες ὀρέων, θέλετε θηρασώμεθα Πενθέως Ἀγαύην μητέρ’ ἐκ
βακχευμάτων χάριν τ’ ἄνακτι θώμεθα; εὖ δ’ ἡμῖν λέγειν
ἔδοξε, θάμνων δ’ ἐλλοχίζομεν φόβαις κρύψαντες αὑτούς· αἳ
δὲ τὴν τεταγμένην ὥραν ἐκίνουν θύρσον ἐς βακχεύματα,
Ἴακχον ἀθρόῳ στόματι τὸν Διὸς γόνον Βρόμιον καλοῦσαι· πᾶν
δὲ συνεβάκχεῡ ὄρος καὶ θῆρες, οὐδὲν δ’ ἦν ἀκίνητον
δρόμῳ. κυρεῖ δ’ Ἀγαύη πλησίον θρῴσκουσά μου· κἀγὼ
’ξεπήδησ’ ὡς συναρπάσαι θέλων, λόχμην κενώσας ἔνθ’
ἐκρυπτόμην δέμας. ἣ δ’ ἀνεβόησεν· Ὦ δρομάδες ἐμαὶ κύνες,
θηρώμεθ’ ἀνδρῶν τῶνδ’ ὕπ’· ἀλλ’ ἕπεσθέ μοι, ἕπεσθε
θύρσοις διὰ χερῶν ὡπλισμέναι. ἡμεῖς μὲν οὖν φεύγοντες
ἐξηλύξαμεν βακχῶν σπαραγμόν, αἳ δὲ νεμομέναις χλόην μόσχοις
ἐπῆλθον χειρὸς ἀσιδήρου μέτα. καὶ τὴν μὲν ἂν προσεῖδες
εὔθηλον πόριν μυκωμένην ἔχουσαν ἐν χεροῖν δίχα, ἄλλαι δὲ
δαμάλας διεφόρουν σπαράγμασιν. εἶδες δ’ ἂν ἢ πλεύρ’ ἢ
δίχηλον ἔμβασιν ῥιπτόμεν’ ἄνω τε καὶ κάτω· κρεμαστὰ δὲ
ἔσταζ’ ὑπ’ ἐλάταις ἀναπεφυρμέν’ αἵματι. ταῦροι δ’ ὑβρισταὶ
κἀς κέρας θυμούμενοι τὸ πρόσθεν ἐσφάλλοντο πρὸς γαῖαν δέμας,
μυριάσι χειρῶν ἀγόμενοι νεανίδων. θᾶσσον δὲ διεφοροῦντο
σαρκὸς ἐνδυτὰ ἢ σὲ ξυνάψαι βλέφαρα βασιλείοις κόραις.
χωροῦσι δ’ ὥστ’ ὄρνιθες ἀρθεῖσαι δρόμῳ πεδίων ὑποτάσεις,
αἳ παρ’ Ἀσωποῦ ῥοαῖς εὔκαρπον ἐκβάλλουσι Θηβαίων στάχυν·
Ὑσιάς τ’ Ἐρυθράς θ’, αἳ Κιθαιρῶνος λέπας νέρθεν
κατῳκήκασιν, ὥστε πολέμιοι, ἐπεσπεσοῦσαι πάντ’ ἄνω τε καὶ
κάτω διέφερον· ἥρπαζον μὲν ἐκ δόμων τέκνα· ὁπόσα δ’ ἐπ’
ὤμοις ἔθεσαν, οὐ δεσμῶν ὕπο προσείχετ’ οὐδ’ ἔπιπτεν ἐς
μέλαν πέδον, οὐ χαλκός, οὐ σίδηρος· ἐπὶ δὲ βοστρύχοις πῦρ
ἔφερον, οὐδ’ ἔκαιεν. οἳ δ’ ὀργῆς ὕπο ἐς ὅπλ’ ἐχώρουν
φερόμενοι βακχῶν ὕπο· οὗπερ τὸ δεινὸν ἦν θέαμ’ ἰδεῖν,
ἄναξ. τοῖς μὲν γὰρ οὐχ ᾕμασσε λογχωτὸν βέλος, κεῖναι δὲ
θύρσους ἐξανιεῖσαι χερῶν ἐτραυμάτιζον κἀπενώτιζον φυγῇ
γυναῖκες ἄνδρας, οὐκ ἄνευ θεῶν τινος. πάλιν δ’ ἐχώρουν
ὅθεν ἐκίνησαν πόδα, κρήνας ἐπ’ αὐτὰς ἃς ἀνῆκ’ αὐταῖς
θεός. νίψαντο δ’ αἷμα, σταγόνα δ’ ἐκ παρηίδων γλώσσῃ
δράκοντες ἐξεφαίδρυνον χροός. τὸν δαίμον’ οὖν τόνδ’ ὅστις
ἔστ’, ὦ δέσποτα, δέχου πόλει τῇδ’· ὡς τά τ’ ἄλλ’ ἐστὶν
μέγας, κἀκεῖνό φασιν αὐτόν, ὡς ἐγὼ κλύω, τὴν παυσίλυπον
ἄμπελον δοῦναι βροτοῖς. οἴνου δὲ μηκέτ’ ὄντος οὐκ ἔστιν
Κύπρις οὐδ’ ἄλλο τερπνὸν οὐδὲν ἀνθρώποις ἔτι. ταρβῶ μὲν
εἰπεῖν τοὺς λόγους ἐλευθέρους πρὸς τὸν τύραννον, ἀλλ’ ὅμως
εἰρήσεται· Διόνυσος ἥσσων οὐδενὸς θεῶν ἔφυ. ἤδη τόδ’
ἐγγὺς ὥστε πῦρ ὑφάπτεται ὕβρισμα βακχῶν, ψόγος ἐς
Ἕλληνας μέγας. ἀλλ’ οὐκ ὀκνεῖν δεῖ· στεῖχ’ ἐπ’ Ἠλέκτρας
ἰὼν πύλας· κέλευε πάντας ἀσπιδηφόρους ἵππων τ’ ἀπαντᾶν
ταχυπόδων ἐπεμβάτας πέλτας θ’ ὅσοι πάλλουσι καὶ τόξων χερὶ
ψάλλουσι νευράς, ὡς ἐπιστρατεύσομεν βάκχαισιν· οὐ γὰρ ἀλλ’
ὑπερβάλλει τάδε, εἰ πρὸς γυναικῶν πεισόμεσθ’ ἃ πάσχομεν.
πείθῃ μὲν οὐδέν, τῶν ἐμῶν λόγων κλύων, Πενθεῦ· κακῶς δὲ
πρὸς σέθεν πάσχων ὅμως οὔ φημι χρῆναί σ’ ὅπλ’ ἐπαίρεσθαι
θεῷ, ἀλλ’ ἡσυχάζειν· Βρόμιος οὐκ ἀνέξεται κινοῦντα βάκχας
<σ’> εὐίων ὀρῶν ἄπο. οὐ μὴ φρενώσεις μ’, ἀλλὰ δέσμιος
φυγὼν σῴσῃ τόδ’; ἢ σοὶ πάλιν ἀναστρέψω δίκην; θύοιμ’ ἂν
αὐτῷ μᾶλλον ἢ θυμούμενος πρὸς κέντρα λακτίζοιμι θνητὸς ὢν
θεῷ. θύσω, φόνον γε θῆλυν, ὥσπερ ἄξιαι, πολὺν ταράξας ἐν
Κιθαιρῶνος πτυχαῖς. φεύξεσθε πάντες· καὶ τόδ’ αἰσχρόν,
ἀσπίδας θύρσοισι βακχῶν ἐκτρέπειν χαλκηλάτους ἀπόρῳ γε
τῷδε συμπεπλέγμεθα ξένῳ, ὃς οὔτε πάσχων οὔτε δρῶν
σιγήσεται. ὦ τᾶν, ἔτ’ ἔστιν εὖ καταστῆσαι τάδε. τί
δρῶντα; δουλεύοντα δουλείαις ἐμαῖς; ἐγὼ γυναῖκας δεῦρ’
ὅπλων ἄξω δίχα. οἴμοι· τόδ’ ἤδη δόλιον ἔς με μηχανᾷ.
ποῖόν τι, σῷσαί σ’ εἰ θέλω τέχναις ἐμαῖς; ξυνέθεσθε κοινῇ
τάδ’, ἵνα βακχεύητ’ ἀεί. καὶ μὴν ξυνεθέμην‐‐τοῦτό γ’
ἔστι‐‐τῷ θεῷ. ἐκφέρετέ μοι δεῦρ’ ὅπλα, σὺ δὲ παῦσαι
λέγων. ἆ. βούλῃ σφ’ ἐν ὄρεσι συγκαθημένας ἰδεῖν; μάλιστα,
μυρίον γε δοὺς χρυσοῦ σταθμόν. τί δ’ εἰς ἔρωτα τοῦδε
πέπτωκας μέγαν; λυπρῶς νιν εἰσίδοιμ’ ἂν ἐξῳνωμένας. ὅμως
δ’ ἴδοις ἂν ἡδέως ἅ σοι πικρά; σάφ’ ἴσθι, σιγῇ γ’ ὑπ’
ἐλάταις καθήμενος. ἀλλ’ ἐξιχνεύσουσίν σε, κἂν ἔλθῃς
λάθρᾳ. ἀλλ’ ἐμφανῶς· καλῶς γὰρ ἐξεῖπας τάδε. ἄγωμεν οὖν
σε κἀπιχειρήσεις ὁδῷ; ἄγ’ ὡς τάχιστα, τοῦ χρόνου δέ σοι
φθονῶ. στεῖλαί νυν ἀμφὶ χρωτὶ βυσσίνους πέπλους. τί δὴ
τόδ’; ἐς γυναῖκας ἐξ ἀνδρὸς τελῶ; μή σε κτάνωσιν, ἢν ἀνὴρ
ὀφθῇς ἐκεῖ. εὖ γ’ εἶπας αὖ τόδ’· ὥς τις εἶ πάλαι
σοφός. Διόνυσος ἡμᾶς ἐξεμούσωσεν τάδε. πῶς οὖν γένοιτ’ ἂν
ἃ σύ με νουθετεῖς καλῶς; ἐγὼ στελῶ σε δωμάτων ἔσω μολών.
τίνα στολήν; ἦ θῆλυν; ἀλλ’ αἰδώς μ’ ἔχει. οὐκέτι θεατὴς
μαινάδων πρόθυμος εἶ. στολὴν δὲ τίνα φὴ|ς ἀμφὶ χρῶτ’ ἐμὸν
βαλεῖν; κόμην μὲν ἐπὶ σῷ κρατὶ ταναὸν ἐκτενῶ. τὸ δεύτερον
δὲ σχῆμα τοῦ κόσμου τί μοι; πέπλοι ποδήρεις· ἐπὶ κάρᾳ δ’
ἔσται μίτρα. ἦ καί τι πρὸς τοῖσδ’ ἄλλο προσθήσεις ἐμοί;
θύρσον γε χειρὶ καὶ νεβροῦ στικτὸν δέρας. οὐκ ἂν δυναίμην
θῆλυν ἐνδῦναι στολήν. ἀλλ’ αἷμα θήσεις συμβαλὼν βάκχαις
μάχην. ὀρθῶς· μολεῖν χρὴ πρῶτον εἰς κατασκοπήν. σοφώτερον
γοῦν ἢ κακοῖς θηρᾶν κακά. καὶ πῶς δῑ ἄστεως εἶμι
Καδμείους λαθών; ὁδοὺς ἐρήμους ἴμεν· ἐγὼ δ’ ἡγήσομαι. πᾶν
κρεῖσσον ὥστε μὴ ’γγελᾶν βάκχας ἐμοί. ἐλθόντ’ ἐς οἴκους .
. . ἃν δοκῇ βουλεύσομαι. ἔξεστι· πάντῃ τό γ’ ἐμὸν
εὐτρεπὲς πάρα. στείχοιμ’ ἄν· ἢ γὰρ ὅπλ’ ἔχων πορεύσομαι
ἢ τοῖσι σοῖσι πείσομαι βουλεύμασιν. γυναῖκες, ἁνὴρ ἐς βόλον
καθίσταται, ἥξει δὲ βάκχας, οὗ θανὼν δώσει δίκην. Διόνυσε,
νῦν σὸν ἔργον· οὐ γὰρ εἶ πρόσω· τεισώμεθ’ αὐτόν. πρῶτα δ’
ἔκστησον φρενῶν, ἐνεὶς ἐλαφρὰν λύσσαν· ὡς φρονῶν μὲν εὖ
οὐ μὴ θελήσῃ θῆλυν ἐνδῦναι στολήν, ἔξω δ’ ἐλαύνων τοῦ
φρονεῖν ἐνδύσεται. χρῄζω δέ νιν γέλωτα Θηβαίοις ὀφλεῖν
γυναικόμορφον ἀγόμενον δῑ ἄστεως ἐκ τῶν ἀπειλῶν τῶν πρίν,
αἷσι δεινὸς ἦν. ἀλλ’ εἶμι κόσμον ὅνπερ εἰς Ἅιδου λαβὼν
ἄπεισι μητρὸς ἐκ χεροῖν κατασφαγείς, Πενθεῖ προσάψων·
γνώσεται δὲ τὸν Διὸς Διόνυσον, ὃς πέφυκεν ἐν τέλει θεός,
δεινότατος, ἀνθρώποισι δ’ ἠπιώτατος. ἆρ’ ἐν παννυχίοις
χοροῖς θήσω ποτὲ λευκὸν πόδ’ ἀναβακχεύουσα, δέραν εἰς
αἰθέρα δροσερὸν ῥίπτουσ’, ὡς νεβρὸς χλοεραῖς ἐμπαί‐ ζουσα
λείμακος ἡδοναῖς, ἡνίκ’ ἂν φοβερὰν φύγῃ θήραν ἔξω
φυλακᾶς εὐπλέκτων ὑπὲρ ἀρκύων, θωΰσσων δὲ κυναγέτας
συντείνῃ δράμημα κυνῶν· μόχθοις τ’ ὠκυδρόμοις τ’ ἀέλ‐ λαις
θρῴσκει πεδίον παραποτάμιον, ἡδομένα βροτῶν ἐρημίαις σκιαρο‐
κόμοιό τ’ ἔρνεσιν ὕλας. τί τὸ σοφόν; ἢ τί τὸ κάλλιον
παρὰ θεῶν γέρας ἐν βροτοῖς ἢ χεῖρ’ ὑπὲρ κορυφᾶς τῶν
ἐχθρῶν κρείσσω κατέχειν; ὅ τι καλὸν φίλον ἀεί. ὁρμᾶται
μόλις, ἀλλ’ ὅμως πιστόν <τι> τὸ θεῖον σθένος· ἀπευθύνει δὲ
βροτῶν τούς τ’ ἀγνωμοσύναν τιμῶν‐ τας καὶ μὴ τὰ θεῶν αὔξον‐
τας σὺν μαινομένᾳ δόξᾳ. κρυπτεύουσι δὲ ποικίλως δαρὸν χρόνου
πόδα καὶ θηρῶσιν τὸν ἄσεπτον. οὐ γὰρ κρεῖσσόν ποτε τῶν
νόμων γιγνώσκειν χρὴ καὶ μελετᾶν. κούφα γὰρ δαπάνα νομί‐ ζειν
ἰσχὺν τόδ’ ἔχειν, ὅ τι ποτ’ ἄρα τὸ δαιμόνιον, τό τ’ ἐν
χρόνῳ μακρῷ νόμιμον ἀεὶ φύσει τε πεφυκός. τί τὸ σοφόν; ἢ
τί τὸ κάλλιον παρὰ θεῶν γέρας ἐν βροτοῖς ἢ χεῖρ’ ὑπὲρ
κορυφᾶς τῶν ἐχθρῶν κρείσσω κατέχειν; ὅ τι καλὸν φίλον ἀεί.
εὐδαίμων μὲν ὃς ἐκ θαλάσσας ἔφυγε χεῖμα, λιμένα δ’
ἔκιχεν· εὐδαίμων δ’ ὃς ὕπερθε μόχθων ἐγένεθ’· ἑτέρᾳ δ’
ἕτερος ἕτερον ὄλβῳ καὶ δυνάμει παρῆλθεν. μυρίαι δ’ ἔτι
μυρίοις εἰσὶν ἐλπίδες· αἳ μὲν τελευτῶσιν ἐν ὄλβῳ
βροτοῖς, αἳ δ’ ἀπέβησαν· τὸ δὲ κατ’ ἦμαρ ὅτῳ βίοτος
εὐδαίμων, μακαρίζω. σὲ τὸν πρόθυμον ὄνθ’ ἃ μὴ χρεὼν ὁρᾶν
σπεύδοντά τ’ ἀσπούδαστα, Πενθέα λέγω, ἔξιθι πάροιθε δωμάτων,
ὄφθητί μοι, σκευὴν γυναικὸς μαινάδος βάκχης ἔχων, μητρός τε
τῆς σῆς καὶ λόχου κατάσκοπος· πρέπεις δὲ Κάδμου θυγατέρων
μορφὴν μιᾷ. καὶ μὴν ὁρᾶν μοι δύο μὲν ἡλίους δοκῶ, δισσὰς
δὲ Θήβας καὶ πόλισμ’ ἑπτάστομον· καὶ ταῦρος ἡμῖν πρόσθεν
ἡγεῖσθαι δοκεῖς καὶ σῷ κέρατα κρατὶ προσπεφυκέναι. ἀλλ’ ἦ
ποτ’ ἦσθα θήρ; τεταύρωσαι γὰρ οὖν. ὁ θεὸς ὁμαρτεῖ, πρόσθεν
ὢν οὐκ εὐμενής, ἔνσπονδος ἡμῖν· νῦν δ’ ὁρᾷς ἃ χρή σ’
ὁρᾶν. τί φαίνομαι δῆτ’; οὐχὶ τὴν Ἰνοῦς στάσιν ἢ τὴν
Ἀγαύης ἑστάναι, μητρός γ’ ἐμῆς; αὐτὰς ἐκείνας εἰσορᾶν
δοκῶ σ’ ὁρῶν. ἀλλ’ ἐξ ἕδρας σοι πλόκαμος ἐξέστηχ’ ὅδε,
οὐχ ὡς ἐγώ νιν ὑπὸ μίτρᾳ καθήρμοσα. ἔνδον προσείων αὐτὸν
ἀνασείων τ’ ἐγὼ καὶ βακχιάζων ἐξ ἕδρας μεθώρμισα. ἀλλ’
αὐτὸν ἡμεῖς, οἷς σε θεραπεύειν μέλει, πάλιν καταστελοῦμεν·
ἀλλ’ ὄρθου κάρα. ἰδού, σὺ κόσμει· σοὶ γὰρ ἀνακείμεσθα δή.
ζῶναί τέ σοι χαλῶσι κοὐχ ἑξῆς πέπλων στολίδες ὑπὸ σφυροῖσι
τείνουσιν σέθεν. κἀμοὶ δοκοῦσι παρά γε δεξιὸν πόδα· τἀνθένδε
δ’ ὀρθῶς παρὰ τένοντ’ ἔχει πέπλος. ἦ πού με τῶν σῶν
πρῶτον ἡγήσῃ φίλων, ὅταν παρὰ λόγον σώφρονας βάκχας
ἴδῃς. πότερα δὲ θύρσον δεξιᾷ λαβὼν χερὶ ἢ τῇδε, βάκχῃ
μᾶλλον εἰκασθήσομαι; ἐν δεξιᾷ χρὴ χἅμα δεξιῷ ποδὶ αἴρειν
νιν· αἰνῶ δ’ ὅτι μεθέστηκας φρενῶν. ἆρ’ ἂν δυναίμην τὰς
Κιθαιρῶνος πτυχὰς αὐταῖσι βάκχαις τοῖς ἐμοῖς ὤμοις φέρειν;
δύναῑ ἄν, εἰ βούλοιο· τὰς δὲ πρὶν φρένας οὐκ εἶχες
ὑγιεῖς, νῦν δ’ ἔχεις οἵας σε δεῖ. μοχλοὺς φέρωμεν; ἢ
χεροῖν ἀνασπάσω κορυφαῖς ὑποβαλὼν ὦμον ἢ βραχίονα; μὴ σύ
γε τὰ Νυμφῶν διολέσῃς ἱδρύματα καὶ Πανὸς ἕδρας ἔνθ’ ἔχει
συρίγματα. καλῶς ἔλεξας· οὐ σθένει νικητέον γυναῖκας·
ἐλάταισιν δ’ ἐμὸν κρύψω δέμας. κρύψῃ σὺ κρύψιν ἥν σε
κρυφθῆναι χρεών, ἐλθόντα δόλιον μαινάδων κατάσκοπον. καὶ μὴν
δοκῶ σφᾶς ἐν λόχμαις ὄρνιθας ὣς λέκτρων ἔχεσθαι φιλτάτοις
ἐν ἕρκεσιν. οὐκοῦν ἐπ’ αὐτὸ τοῦτ’ ἀποστέλλῃ φύλαξ· λήψῃ
δ’ ἴσως σφᾶς, ἢν σὺ μὴ ληφθῇς πάρος. κόμιζε διὰ μέσης με
Θηβαίας χθονός· μόνος γὰρ αὐτῶν εἰμ’ ἀνὴρ τολμῶν τόδε.
μόνος σὺ πόλεως τῆσδ’ ὑπερκάμνεις, μόνος· τοιγάρ σ’ ἀγῶνες
ἀναμένουσιν οὓς ἐχρῆν. ἕπου δέ· πομπὸς [δ’] εἶμ’ ἐγὼ
σωτήριος, κεῖθεν δ’ ἀπάξει σ’ ἄλλος. ἡ τεκοῦσά γε. ἐπίσημον
ὄντα πᾶσιν. ἐπὶ τόδ’ ἔρχομαι. φερόμενος ἥξεις . . .
ἁβρότητ’ ἐμὴν λέγεις. ἐν χερσὶ μητρός. καὶ τρυφᾶν μ’
ἀναγκάσεις. τρυφάς γε τοιάσδε. ἀξίων μὲν ἅπτομαι. δεινὸς σὺ
δεινὸς κἀπὶ δείν’ ἔρχῃ πάθη, ὥστ’ οὐρανῷ στηρίζον
εὑρήσεις κλέος. ἔκτειν’, Ἀγαύη, χεῖρας αἵ θ’ ὁμόσποροι
Κάδμου θυγατέρες· τὸν νεανίαν ἄγω τόνδ’ εἰς ἀγῶνα μέγαν, ὁ
νικήσων δ’ ἐγὼ καὶ Βρόμιος ἔσται. τἄλλα δ’ αὐτὸ σημανεῖ.
ἴτε θοαὶ Λύσσας κύνες ἴτ’ εἰς ὄρος, θίασον ἔνθ’ ἔχουσι
Κάδμου κόραι, ἀνοιστρήσατέ νιν ἐπὶ τὸν ἐν γυναικομίμῳ
στολᾷ λυσσώδη κατάσκοπον μαινάδων. μάτηρ πρῶτά νιν λευρᾶς
ἀπὸ πέτρας ἢ σκόλοπος ὄψεται δοκεύοντα, μαινάσιν δ’
ἀπύσει· Τίς ὅδ’ ὀρειδρόμων μαστὴρ Καδμείων ἐς ὄρος ἐς
ὄρος ἔμολ’ ἔμολεν, ὦ βάκχαι; τίς ἄρα νιν ἔτεκεν; οὐ
γὰρ ἐξ αἵματος γυναικῶν ἔφυ, λεαίνας δέ τινος ὅδ’ ἢ
Γοργόνων Λιβυσσᾶν γένος. ἴτω δίκα φανερός, ἴτω ξιφηφόρος
φονεύουσα λαιμῶν διαμπὰξ τὸν ἄθεον ἄνομον ἄδικον Ἐχίονος
γόνον γηγενῆ. ὃς ἀδίκῳ γνώμᾳ παρανόμῳ τ’ ὀργᾷ περὶ
<σὰ> Βάκχῑ, ὄργια ματρός τε σᾶς μανείσᾳ πραπίδι παρακόπῳ
τε λήματι στέλλεται, τἀνίκατον ὡς κρατήσων βίᾳ, γνωμᾶν
σωφρόνα θάνατος ἀπροφάσι‐ στος ἐς τὰ θεῶν ἔφυ· βροτείως τ’
ἔχειν ἄλυπος βίος. τὸ σοφὸν οὐ φθονῶ· χαίρω θηρεύουσα· τὰ
δ’ ἕτερα μεγάλα φανερά τ’· ὤ, νάει<ν> ἐπὶ τὰ καλὰ βίον,
ἦμαρ ἐς νύκτα τ’ εὐ‐ αγοῦντ’ εὐσεβεῖν, τὰ δ’ ἔξω νόμιμα
δίκας ἐκβαλόντα τιμᾶν θεούς. ἴτω δίκα φανερός, ἴτω
ξιφηφόρος φονεύουσα λαιμῶν διαμπὰξ τὸν ἄθεον ἄνομον ἄδικον
Ἐχίονος τόκον γηγενῆ. φάνηθι ταῦρος ἢ πολύκρανος ἰδεῖν
δράκων ἢ πυριφλέγων ὁρᾶσθαι λέων. ἴθ’, ὦ Βάκχε,
θηραγρευτᾷ βακχᾶν γελῶντι προσώπῳ περίβαλε βρόχον θανάσιμον
ὑπ’ ἀγέλαν πεσόν‐ τι τὰν μαινάδων. ὦ δῶμ’ ὃ πρίν ποτ’
εὐτύχεις ἀν’ Ἑλλάδα, Σιδωνίου γέροντος, ὃς τὸ γηγενὲς
δράκοντος ἔσπειρ’ Ὄφεος ἐν γαίᾳ θέρος, ὥς σε στενάζω,
δοῦλος ὢν μέν, ἀλλ’ ὅμως [χρηστοῖσι δούλοις συμφορὰ τὰ
δεσποτῶν]. τί δ’ ἔστιν; ἐκ βακχῶν τι μηνύεις νέον; Πενθεὺς
ὄλωλεν, παῖς Ἐχίονος πατρός. ὦναξ Βρόμιε, θεὸς φαίνῃ
μέγας. πῶς φῄς; τί τοῦτ’ ἔλεξας; ἦ ’πὶ τοῖς ἐμοῖς
χαίρεις κακῶς πράσσουσι δεσπόταις, γύναι; εὐάζω ξένα μέλεσι
βαρβάροις· οὐκέτι γὰρ δεσμῶν ὑπὸ φόβῳ πτήσσω. Θήβας δ’
ἀνάνδρους ὧδ’ ἄγεις . . . ὁ Διόνυσος ὁ Διόνυσος, οὐ Θῆβαι
κράτος ἔχουσ’ ἐμόν. συγγνωστὰ μέν σοι, πλὴν ἐπ’
ἐξειργασμένοις κακοῖσι χαίρειν, ὦ γυναῖκες, οὐ καλόν.
ἔννεπέ μοι, φράσον, τίνι μόρῳ θνῄσκει ἄδικος ἄδικά τ’
ἐκπορίζων ἀνήρ; ἐπεὶ θεράπνας τῆσδε Θηβαίας χθονὸς λιπόντες
ἐξέβημεν Ἀσωποῦ ῥοάς, λέπας Κιθαιρώνειον εἰσεβάλλομεν
Πενθεύς τε κἀγώ‐‐δεσπότῃ γὰρ εἱπόμην‐‐ ξένος θ’ ὃς ἡμῖν
πομπὸς ἦν θεωρίας. πρῶτον μὲν οὖν ποιηρὸν ἵζομεν νάπος,
τά τ’ ἐκ ποδῶν σιγηλὰ καὶ γλώσσης ἄπο σῴζοντες, ὡς
ὁρῷμεν οὐχ ὁρώμενοι. ἦν δ’ ἄγκος ἀμφίκρημνον, ὕδασι
διάβροχον, πεύκαισι συσκιάζον, ἔνθα μαινάδες καθῆντ’ ἔχουσαι
χεῖρας ἐν τερπνοῖς πόνοις. αἳ μὲν γὰρ αὐτῶν θύρσον
ἐκλελοιπότα κισσῷ κομήτην αὖθις ἐξανέστεφον, αἳ δ’,
ἐκλιποῦσαι ποικίλ’ ὡς πῶλοι ζυγά, βακχεῖον ἀντέκλαζον
ἀλλήλαις μέλος. Πενθεὺς δ’ ὁ τλήμων θῆλυν οὐχ ὁρῶν ὄχλον
ἔλεξε τοιάδ’· Ὦ ξέν’, οὗ μὲν ἕσταμεν, οὐκ ἐξικνοῦμαι
μαινάδων ὄσσοις νόθων· ὄχθων δ’ ἔπ’, ἀμβὰς ἐς ἐλάτην
ὑψαύχενα, ἴδοιμ’ ἂν ὀρθῶς μαινάδων αἰσχρουργίαν.
τοὐντεῦθεν ἤδη τοῦ ξένου <τὸ> θαῦμ’ ὁρῶ· λαβὼν γὰρ
ἐλάτης οὐράνιον ἄκρον κλάδον κατῆγεν, ἦγεν, ἦγεν ἐς
μέλαν πέδον· κυκλοῦτο δ’ ὥστε τόξον ἢ κυρτὸς τροχὸς τόρνῳ
γραφόμενος περιφορὰν ἕλκει δρόμον· ὣς κλῶν’ ὄρειον ὁ ξένος
χεροῖν ἄγων ἔκαμπτεν ἐς γῆν, ἔργματ’ οὐχὶ θνητὰ δρῶν.
Πενθέα δ’ ἱδρύσας ἐλατίνων ὄζων ἔπι, ὀρθὸν μεθίει διὰ
χερῶν βλάστημ’ ἄνω ἀτρέμα, φυλάσσων μὴ ἀναχαιτίσειέ νιν,
ὀρθὴ δ’ ἐς ὀρθὸν αἰθέρ’ ἐστηρίζετο, ἔχουσα νώτοις
δεσπότην ἐφήμενον· ὤφθη δὲ μᾶλλον ἢ κατεῖδε μαινάδας.
ὅσον γὰρ οὔπω δῆλος ἦν θάσσων ἄνω, καὶ τὸν ξένον μὲν
οὐκέτ’ εἰσορᾶν παρῆν, ἐκ δ’ αἰθέρος φωνή τις, ὡς μὲν
εἰκάσαι Διόνυσος, ἀνεβόησεν· Ὦ νεάνιδες, ἄγω τὸν ὑμᾶς
κἀμὲ τἀμά τ’ ὄργια γέλων τιθέμενον· ἀλλὰ τιμωρεῖσθέ νιν.
καὶ ταῦθ’ ἅμ’ ἠγόρευε καὶ πρὸς οὐρανὸν καὶ γαῖαν
ἐστήριξε φῶς σεμνοῦ πυρός. σίγησε δ’ αἰθήρ, σῖγα δ’ ὕλιμος
νάπη φύλλ’ εἶχε, θηρῶν δ’ οὐκ ἂν ἤκουσας βοήν. αἳ δ’
ὠσὶν ἠχὴν οὐ σαφῶς δεδεγμέναι ἔστησαν ὀρθαὶ καὶ διήνεγκαν
κόρας. ὃ δ’ αὖθις ἐπεκέλευσεν· ὡς δ’ ἐγνώρισαν σαφῆ
κελευσμὸν Βακχίου Κάδμου κόραι, ᾖξαν πελείας ὠκύτητ’ οὐχ
ἥσσονες ποδῶν τρέχουσαι συντόνοις δραμήμασι, μήτηρ Ἀγαύη
σύγγονοί θ’ ὁμόσποροι πᾶσαί τε βάκχαι· διὰ δὲ χειμάρρου
νάπης ἀγμῶν τ’ ἐπήδων θεοῦ πνοαῖσιν ἐμμανεῖς. ὡς δ’ εἶδον
ἐλάτῃ δεσπότην ἐφήμενον, πρῶτον μὲν αὐτοῦ χερμάδας
κραταιβόλους ἔρριπτον, ἀντίπυργον ἐπιβᾶσαι πέτραν, ὄζοισί
τ’ ἐλατίνοισιν ἠκοντίζετο. ἄλλαι δὲ θύρσους ἵεσαν δῑ
αἰθέρος Πενθέως, στόχον δύστηνον· ἀλλ’ οὐκ ἤνυτον. κρεῖσσον
γὰρ ὕψος τῆς προθυμίας ἔχων καθῆσθ’ ὁ τλήμων, ἀπορίᾳ
λελημμένος. τέλος δὲ δρυΐνους συγκεραυνοῦσαι κλάδους ῥίζας
ἀνεσπάρασσον ἀσιδήροις μοχλοῖς. ἐπεὶ δὲ μόχθων τέρματ’ οὐκ
ἐξήνυτον, ἔλεξ’ Ἀγαύη· Φέρε, περιστᾶσαι κύκλῳ πτόρθου
λάβεσθε, μαινάδες, τὸν ἀμβάτην θῆρ’ ὡς ἕλωμεν, μηδ’
ἀπαγγείλῃ θεοῦ χοροὺς κρυφαίους. αἳ δὲ μυρίαν χέρα
προσέθεσαν ἐλάτῃ κἀξανέσπασαν χθονός· ὑψοῦ δὲ θάσσων
ὑψόθεν χαμαιριφὴς πίπτει πρὸς οὖδας μυρίοις οἰμώγμασιν
Πενθεύς· κακοῦ γὰρ ἐγγὺς ὢν ἐμάνθανεν. πρώτη δὲ μήτηρ
ἦρξεν ἱερέα φόνου καὶ προσπίτνει νιν· ὃ δὲ μίτραν κόμης
ἄπο ἔρριψεν, ὥς νιν γνωρίσασα μὴ κτάνοι τλήμων Ἀγαύη, καὶ
λέγει, παρηίδος ψαύων· Ἐγώ τοι, μῆτερ, εἰμί, παῖς σέθεν
Πενθεύς, ὃν ἔτεκες ἐν δόμοις Ἐχίονος· οἴκτιρε δ’ ὦ
μῆτέρ με, μηδὲ ταῖς ἐμαῖς ἁμαρτίαισι παῖδα σὸν κατακτάνῃς.
ἣ δ’ ἀφρὸν ἐξιεῖσα καὶ διαστρόφους κόρας ἑλίσσουσ’, οὐ
φρονοῦσ’ ἃ χρὴ φρονεῖν, ἐκ Βακχίου κατείχετ’, οὐδ’ ἔπειθέ
νιν. λαβοῦσα δ’ ὠλένης ἀριστερὰν χέρα, πλευραῖσιν ἀντιβᾶσα
τοῦ δυσδαίμονος ἀπεσπάραξεν ὦμον, οὐχ ὑπὸ σθένους, ἀλλ’ ὁ
θεὸς εὐμάρειαν ἐπεδίδου χεροῖν· Ἰνὼ δὲ τἀπὶ θάτερ’
ἐξειργάζετο, ῥηγνῦσα σάρκας, Αὐτονόη τ’ ὄχλος τε πᾶς
ἐπεῖχε βακχῶν· ἦν δὲ πᾶσ’ ὁμοῦ βοή, ὃ μὲν στενάζων
ὅσον ἐτύγχαν’ ἐμπνέων, αἳ δ’ ἠλάλαζον. ἔφερε δ’ ἣ μὲν
ὠλένην, ἣ δ’ ἴχνος αὐταῖς ἀρβύλαις· γυμνοῦντο δὲ πλευραὶ
σπαραγμοῖς· πᾶσα δ’ ᾑματωμένη χεῖρας διεσφαίριζε σάρκα
Πενθέως. κεῖται δὲ χωρὶς σῶμα, τὸ μὲν ὑπὸ στύφλοις πέτραις,
τὸ δ’ ὕλης ἐν βαθυξύλῳ φόβῃ, οὐ ῥᾴδιον ζήτημα· κρᾶτα δ’
ἄθλιον, ὅπερ λαβοῦσα τυγχάνει μήτηρ χεροῖν, πήξασ’ ἐπ’
ἄκρον θύρσον ὡς ὀρεστέρου φέρει λέοντος διὰ Κιθαιρῶνος
μέσου, λιποῦσ’ ἀδελφὰς ἐν χοροῖσι μαινάδων. χωρεῖ δὲ θήρᾳ
δυσπότμῳ γαυρουμένη τειχέων ἔσω τῶνδ’, ἀνακαλοῦσα Βάκχιον
τὸν ξυγκύναγον, τὸν ξυνεργάτην ἄγρας, τὸν καλλίνικον, ᾧ
δάκρυα νικηφορεῖ. ἐγὼ μὲν οὖν <τῇδ’> ἐκποδὼν τῇ ξυμφορᾷ
ἄπειμ’, Ἀγαύην πρὶν μολεῖν πρὸς δώματα. τὸ σωφρονεῖν δὲ
καὶ σέβειν τὰ τῶν θεῶν κάλλιστον· οἶμαι δ’ αὐτὸ καὶ
σοφώτατον θνητοῖσιν εἶναι κτῆμα τοῖσι χρωμένοις.
ἀναχορεύσωμεν Βάκχιον, ἀναβοάσωμεν ξυμφορὰν τὰν τοῦ δράκοντος
Πενθέος ἐκγενέτα· ὃς τὰν θηλυγενῆ στολὰν νάρθηκά τε, πιστὸν
Ἅιδαν, ἔλαβεν εὔθυρσον, ταῦρον προηγητῆρα συμφορᾶς ἔχων.
βάκχαι Καδμεῖαι, τὸν καλλίνικον κλεινὸν ἐξεπράξατε ἐς στόνον,
ἐς δάκρυα. καλὸς ἀγών, χέρ’ αἵματι στάζουσαν περιβαλεῖν
τέκνου. ἀλλ’, εἰσορῶ γὰρ ἐς δόμους ὁρμωμένην Πενθέως
Ἀγαύην μητέρ’ ἐν διαστρόφοις ὄσσοις, δέχεσθε κῶμον εὐίου
θεοῦ. Ἀσιάδες βάκχαι — τί μ’ ὀροθύνεις, ὤ; φέρομεν ἐξ
ὀρέων ἕλικα νεότομον ἐπὶ μέλαθρα, μακάριον θήραν. ὁρῶ καί
σε δέξομαι σύγκωμον. ἔμαρψα τόνδ’ ἄνευ βρόχων <λέοντος
ἀγροτέρου> νέον ἶνιν· ὡς ὁρᾶν πάρα. πόθεν ἐρημίας;
Κιθαιρὼν . . . Κιθαιρών; κατεφόνευσέ νιν. τίς ἁ βαλοῦσα;
πρῶτον ἐμὸν τὸ γέρας. μάκαιρ’ Ἀγαύη κλῃζόμεθ’ ἐν θιάσοις.
τίς ἄλλα; τὰ Κάδμου . . . τί Κάδμου; γένεθλα μετ’ ἐμὲ μετ’
ἐμὲ τοῦδ’ ἔθιγε θηρός· εὐτυχής γ’ ἅδ’ ἄγρα. μέτεχέ νυν
θοίνας. τί; μετέχω, τλᾶμον; νέος ὁ μόσχος ἄρ‐ τι γένυν ὑπὸ
κόρυθ’ ἁπαλότριχα κατάκομον θάλλει. πρέπει γ’ ὥστε θὴρ
ἄγραυλος φόβῃ. ὁ Βάκχιος κυναγέτας σοφὸς σοφῶς ἀνέπηλ’
ἐπὶ θῆρα τόνδε μαινάδας. ὁ γὰρ ἄναξ ἀγρεύς. ἐπαινεῖς;
ἐπαινῶ. τάχα δὲ Καδμεῖοι . . . καὶ παῖς γε Πενθεὺς . . .
ματέρ’ ἐπαινέσεται, λαβοῦσαν ἄγραν τάνδε λεοντοφυῆ. περισσάν.
περισσῶς. ἀγάλλῃ; γέγηθα, μεγάλα μεγάλα καὶ φανερὰ τᾷδ’
ἄγρᾳ κατειργασμένα. δεῖξόν νυν, ὦ τάλαινα, σὴν νικηφόρον
ἀστοῖσιν ἄγραν ἣν φέρουσ’ ἐλήλυθας. ὦ καλλίπυργον ἄστυ
Θηβαίας χθονὸς ναίοντες, ἔλθεθ’ ὡς ἴδητε τήνδ’ ἄγραν,
Κάδμου θυγατέρες θηρὸς ἣν ἠγρεύσαμεν, οὐκ ἀγκυλητοῖς
Θεσσαλῶν στοχάσμασιν, οὐ δικτύοισιν, ἀλλὰ λευκοπήχεσι χειρῶν
ἀκμαῖσιν. κᾆτα κομπάζειν χρεὼν καὶ λογχοποιῶν ὄργανα
κτᾶσθαι μάτην; ἡμεῖς δέ γ’ αὐτῇ χειρὶ τόνδε θ’ εἵλομεν,
χωρίς τε θηρὸς ἄρθρα διεφορήσαμεν. ποῦ μοι πατὴρ ὁ πρέσβυς;
ἐλθέτω πέλας. Πενθεύς τ’ ἐμὸς παῖς ποῦ ’στιν; αἰρέσθω λαβὼν
πηκτῶν πρὸς οἴκους κλιμάκων προσαμβάσεις, ὡς πασσαλεύσῃ
κρᾶτα τριγλύφοις τόδε λέοντος ὃν πάρειμι θηράσασ’ ἐγώ.
ἕπεσθέ μοι φέροντες ἄθλιον βάρος Πενθέως, ἕπεσθε,
πρόσπολοι, δόμων πάρος, οὗ σῶμα μοχθῶν μυρίοις ζητήμασιν
φέρω τόδ’, εὑρὼν ἐν Κιθαιρῶνος πτυχαῖς διασπαρακτόν, κοὐδὲν
ἐν ταὐτῷ πέδῳ λαβών, ἐν ὕλῃ κείμενον δυσευρέτῳ. ἤκουσα
γάρ του θυγατέρων τολμήματα, ἤδη κατ’ ἄστυ τειχέων ἔσω
βεβὼς σὺν τῷ γέροντι Τειρεσίᾳ Βακχῶν πάρα· πάλιν δὲ κάμψας
εἰς ὄρος κομίζομαι τὸν κατθανόντα παῖδα Μαινάδων ὕπο. καὶ
τὴν μὲν Ἀκτέων’ Ἀρισταίῳ ποτὲ τεκοῦσαν εἶδον Αὐτονόην
Ἰνώ θ’ ἅμα ἔτ’ ἀμφὶ δρυμοὺς οἰστροπλῆγας ἀθλίας, τὴν δ’
εἶπέ τίς μοι δεῦρο βακχείῳ ποδὶ στείχειν Ἀγαύην, οὐδ’
ἄκραντ’ ἠκούσαμεν· λεύσσω γὰρ αὐτήν, ὄψιν οὐκ εὐδαίμονα.
πάτερ, μέγιστον κομπάσαι πάρεστί σοι, πάντων ἀρίστας
θυγατέρας σπεῖραι μακρῷ θνητῶν· ἁπάσας εἶπον, ἐξόχως δ’
ἐμέ, ἣ τὰς παρ’ ἱστοῖς ἐκλιποῦσα κερκίδας ἐς μείζον’
ἥκω, θῆρας ἀγρεύειν χεροῖν. φέρω δ’ ἐν ὠλέναισιν, ὡς
ὁρᾷς, τάδε λαβοῦσα τἀριστεῖα, σοῖσι πρὸς δόμοις ὡς
ἀγκρεμασθῇ· σὺ δέ, πάτερ, δέξαι χεροῖν· γαυρούμενος δὲ τοῖς
ἐμοῖς ἀγρεύμασιν κάλει φίλους ἐς δαῖτα· μακάριος γὰρ εἶ,
μακάριος, ἡμῶν τοιάδ’ ἐξειργασμένων. ὦ πένθος οὐ μετρητὸν
οὐδ’ οἷόν τ’ ἰδεῖν, φόνον ταλαίναις χερσὶν ἐξειργασμένων.
καλὸν τὸ θῦμα καταβαλοῦσα δαίμοσιν ἐπὶ δαῖτα Θήβας τάσδε
κἀμὲ παρακαλεῖς. οἴμοι κακῶν μὲν πρῶτα σῶν, ἔπειτ’ ἐμῶν·
ὡς ὁ θεὸς ἡμᾶς ἐνδίκως μέν, ἀλλ’ ἄγαν, Βρόμιος ἄναξ
ἀπώλεσ’ οἰκεῖος γεγώς. ὡς δύσκολον τὸ γῆρας ἀνθρώποις ἔφυ
ἔν τ’ ὄμμασι σκυθρωπόν. εἴθε παῖς ἐμὸς εὔθηρος εἴη,
μητρὸς εἰκασθεὶς τρόποις, ὅτ’ ἐν νεανίαισι Θηβαίοις ἅμα
θηρῶν ὀριγνῷτ’· ἀλλὰ θεομαχεῖν μόνον οἷός τ’ ἐκεῖνος.
νουθετητέος, πάτερ, σοὐστίν. τίς αὐτὸν δεῦρ’ ἂν ὄψιν εἰς
ἐμὴν καλέσειεν, ὡς ἴδῃ με τὴν εὐδαίμονα; φεῦ φεῦ·
φρονήσασαι μὲν οἷ’ ἐδράσατε ἀλγήσετ’ ἄλγος δεινόν· εἰ δὲ
διὰ τέλους ἐν τῷδ’ ἀεὶ μενεῖτ’ ἐν ᾧ καθέστατε, οὐκ
εὐτυχοῦσαι δόξετ’ οὐχὶ δυστυχεῖν. τί δ’ οὐ καλῶς τῶνδ’ ἢ
τί λυπηρῶς ἔχει; πρῶτον μὲν ἐς τόνδ’ αἰθέρ’ ὄμμα σὸν
μέθες. ἰδού· τί μοι τόνδ’ ἐξυπεῖπας εἰσορᾶν; ἔθ’ αὑτὸς
ἤ σοι μεταβολὰς ἔχειν δοκεῖ; λαμπρότερος ἢ πρὶν καὶ
διειπετέστερος. τὸ δὲ πτοηθὲν τόδ’ ἔτι σῇ ψυχῇ πάρα; οὐκ
οἶδα τοὔπος τοῦτο. γίγνομαι δέ πως ἔννους, μετασταθεῖσα τῶν
πάρος φρενῶν. κλύοις ἂν οὖν τι κἀποκρίναῑ ἂν σαφῶς; ὡς
ἐκλέλησμαί γ’ ἃ πάρος εἴπομεν, πάτερ. ἐς ποῖον ἦλθες
οἶκον ὑμεναίων μέτα; Σπαρτῷ μ’ ἔδωκας, ὡς λέγουσ’,
Ἐχίονι. τίς οὖν ἐν οἴκοις παῖς ἐγένετο σῷ πόσει;
Πενθεύς, ἐμῇ τε καὶ πατρὸς κοινωνίᾳ. τίνος πρόσωπον δῆτ’
ἐν ἀγκάλαις ἔχεις; λέοντος, ὥς γ’ ἔφασκον αἱ θηρώμεναι.
σκέψαι νυν ὀρθῶς· βραχὺς ὁ μόχθος εἰσιδεῖν. ἔα, τί λεύσσω;
τί φέρομαι τόδ’ ἐν χεροῖν; ἄθρησον αὐτὸ καὶ σαφέστερον
μάθε. ὁρῶ μέγιστον ἄλγος ἡ τάλαιν’ ἐγώ. μῶν σοι λέοντι
φαίνεται προσεικέναι; οὔκ, ἀλλὰ Πενθέως ἡ τάλαιν’ ἔχω
κάρα. ᾠμωγμένον γε πρόσθεν ἢ σὲ γνωρίσαι. τίς ἔκτανέν
νιν; ‐‐πῶς ἐμὰς ἦλθεν χέρας; δύστην’ ἀλήθεῑ, ὡς ἐν οὐ
καιρῷ πάρει. λέγ’, ὡς τὸ μέλλον καρδία πήδημ’ ἔχει. σύ νιν
κατέκτας καὶ κασίγνηται σέθεν. ποῦ δ’ ὤλετ’; ἦ κατ’ οἶκον;
ἢ ποίοις τόποις; οὗπερ πρὶν Ἀκτέωνα διέλαχον κύνες. τί δ’
ἐς Κιθαιρῶν’ ἦλθε δυσδαίμων ὅδε; ἐκερτόμει θεὸν σάς τε
βακχείας μολών. ἡμεῖς δ’ ἐκεῖσε τίνι τρόπῳ κατήραμεν;
ἐμάνητε, πᾶσά τ’ ἐξεβακχεύθη πόλις. Διόνυσος ἡμᾶς ὤλεσ’,
ἄρτι μανθάνω. ὕβριν <γ’> ὑβρισθείς· θεὸν γὰρ οὐχ ἡγεῖσθέ
νιν. τὸ φίλτατον δὲ σῶμα ποῦ παιδός, πάτερ; ἐγὼ μόλις τόδ’
ἐξερευνήσας φέρω. ἦ πᾶν ἐν ἄρθροις συγκεκλῃμένον καλῶς;
Πενθεῖ δὲ τί μέρος ἀφροσύνης προσῆκ’ ἐμῆς; ὑμῖν ἐγένεθ’
ὅμοιος, οὐ σέβων θεόν. τοιγὰρ συνῆψε πάντας ἐς μίαν βλάβην,
ὑμᾶς τε τόνδε θ’, ὥστε διολέσαι δόμους κἄμ’, ὅστις
ἄτεκνος ἀρσένων παίδων γεγὼς τῆς σῆς τόδ’ ἔρνος, ὦ
τάλαινα, νηδύος αἴσχιστα καὶ κάκιστα κατθανόνθ’ ὁρῶ, ᾧ
δῶμ’ ἀνέβλεφ’‐‐ὃς συνεῖχες, ὦ τέκνον, τοὐμὸν μέλαθρον,
παιδὸς ἐξ ἐμῆς γεγώς, πόλει τε τάρβος ἦσθα· τὸν γέροντα δὲ
οὐδεὶς ὑβρίζειν ἤθελ’ εἰσορῶν τὸ σὸν κάρα· δίκην γὰρ
ἀξίαν ἐλάμβανες. νῦν δ’ ἐκ δόμων ἄτιμος ἐκβεβλήσομαι ὁ
Κάδμος ὁ μέγας, ὃς τὸ Θηβαίων γένος ἔσπειρα κἀξήμησα
κάλλιστον θέρος. ὦ φίλτατ’ ἀνδρῶν‐‐καὶ γὰρ οὐκέτ’ ὢν
ὅμως τῶν φιλτάτων ἔμοιγ’ ἀριθμήσῃ, τέκνον‐‐ οὐκέτι
γενείου τοῦδε θιγγάνων χερί, τὸν <20μητρὸς>20 αὐδῶν
<20πατέρα>20 προσπτύξῃ, τέκνον, λέγων· Τίς ἀδικεῖ, τίς σ’
ἀτιμάζει, γέρον; τίς σὴν ταράσσει καρδίαν λυπηρὸς ὤν; λέγ’,
ὡς κολάζω τὸν ἀδικοῦντά σ’, ὦ πάτερ. νῦν δ’ ἄθλιος μέν
εἰμ’ ἐγώ, τλήμων δὲ σύ. οἰκτρὰ δὲ μήτηρ, τλήμονες δὲ
σύγγονοι. εἰ δ’ ἔστιν ὅστις δαιμόνων ὑπερφρονεῖ, ἐς τοῦδ’
ἀθρήσας θάνατον ἡγείσθω θεούς. τὸ μὲν σὸν ἀλγῶ, Κάδμε·
σὸς δ’ ἔχει δίκην παῖς παιδὸς ἀξίαν μέν, ἀλγεινὴν δὲ σοί.
ὦ πάτερ, ὁρᾷς γὰρ τἄμ’ ὅσῳ μετεστράφη ... δράκων
γενήσῃ μεταβαλών, δάμαρ τε σὴ ἐκθηριωθεῖσ’ ὄφεος ἀλλάξει
τύπον, ἣν Ἄρεος ἔσχες Ἁρμονίαν θνητὸς γεγώς. ὄχον δὲ
μόσχων, χρησμὸς ὡς λέγει Διός, ἐλᾷς μετ’ ἀλόχου, βαρβάρων
ἡγούμενος. πολλὰς δὲ πέρσεις ἀναρίθμῳ στρατεύματι πόλεις·
ὅταν δὲ Λοξίου χρηστήριον διαρπάσωσι, νόστον ἄθλιον πάλιν
σχήσουσι· σὲ δ’ Ἄρης Ἁρμονίαν τε ῥύσεται μακάρων τ’ ἐς
αἶαν σὸν καθιδρύσει βίον. ταῦτ’ οὐχὶ θνητοῦ πατρὸς ἐκγεγὼς
λέγω Διόνυσος, ἀλλὰ Ζηνός· εἰ δὲ σωφρονεῖν ἔγνωθ’, ὅτ’
οὐκ ἠθέλετε, τὸν Διὸς γόνον εὐδαιμονεῖτ’ ἂν σύμμαχον
κεκτημένοι. Διόνυσε, λισσόμεσθά σ’, ἠδικήκαμεν. ὄψ’ ἐμάθεθ’
ἡμᾶς, ὅτε δὲ χρῆν, οὐκ ᾔδετε. ἐγνώκαμεν ταῦτ’· ἀλλ’
ἐπεξέρχῃ λίαν. καὶ γὰρ πρὸς ὑμῶν θεὸς γεγὼς ὑβριζόμην.
ὀργὰς πρέπει θεοὺς οὐχ ὁμοιοῦσθαι βροτοῖς. πάλαι τάδε Ζεὺς
οὑμὸς ἐπένευσεν πατήρ. αἰαῖ, δέδοκται, πρέσβυ, τλήμονες
φυγαί. τί δῆτα μέλλεθ’ ἅπερ ἀναγκαίως ἔχει; ὦ τέκνον, ὡς
ἐς δεινὸν ἤλθομεν κακὸν <πάντες,> σύ θ’ ἡ τάλαινα σύγγονοί
τε σαί, ἐγώ θ’ ὁ τλήμων· βαρβάρους ἀφίξομαι γέρων μέτοικος·
ἔτι δέ μοι τὸ θέσφατον ἐς Ἑλλάδ’ ἀγαγεῖν μιγάδα βάρβαρον
στρατόν. καὶ τὴν Ἄρεως παῖδ’ Ἁρμονίαν, δάμαρτ’ ἐμήν,
δράκων δρακαίνης <φύσιν> ἔχουσαν ἀγρίαν ἄξω ’πὶ βωμοὺς καὶ
τάφους Ἑλληνικούς, ἡγούμενος λόγχαισιν· οὐδὲ παύσομαι κακῶν
ὁ τλήμων, οὐδὲ τὸν καταιβάτην Ἀχέροντα πλεύσας ἥσυχος
γενήσομαι. ὦ πάτερ, ἐγὼ δὲ σοῦ στερεῖσα φεύξομαι. τί μ’
ἀμφιβάλλεις χερσίν, ὦ τάλαινα παῖ, ὄρνις ὅπως κηφῆνα
πολιόχρων κύκνος; ποῖ γὰρ τράπωμαι πατρίδος ἐκβεβλημένη; οὐκ
οἶδα, τέκνον· μικρὸς ἐπίκουρος πατήρ. χαῖρ’, ὦ μέλαθρον,
χαῖρ’, ὦ πατρία πόλις· ἐκλείπω σ’ ἐπὶ δυστυχίᾳ φυγὰς ἐκ
θαλάμων. στεῖχέ νυν, ὦ παῖ, τὸν Ἀρισταίου ... στένομαί σε,
πάτερ. κἀγὼ <σέ>, τέκνον, καὶ σὰς ἐδάκρυσα κασιγνήτας.
δεινῶς γὰρ τάνδ’ αἰκείαν Διόνυσος ἄναξ τοὺς σοὺς εἰς
οἴκους ἔφερεν. καὶ γὰρ ἔπασχον δεινὰ πρὸς ὑμῶν,
ἀγέραστον ἔχων ὄνομ’ ἐν Θήβαις. χαῖρε, πάτερ, μοι. χαῖρ’,
ὦ μελέα θύγατερ. χαλεπῶς <δ’> ἐς τόδ’ ἂν ἥκοις. ἄγετ’,
ὦ πομποί, με κασιγνήτας ἵνα συμφυγάδας ληψόμεθ’ οἰκτράς.
ἔλθοιμι δ’ ὅπου μήτε Κιθαιρὼν <ἔμ’ ἴδοι> μιαρὸς μήτε
Κιθαιρῶν’ ὄσσοισιν ἐγώ, μήθ’ ὅθι θύρσου μνῆμ’ ἀνάκειται·
Βάκχαις δ’ ἄλλαισι μέλοιεν. πολλαὶ μορφαὶ τῶν δαιμονίων,
πολλὰ δ’ ἀέλπτως κραίνουσι θεοί· καὶ τὰ δοκηθέντ’ οὐκ
ἐτελέσθη, τῶν δ’ ἀδοκήτων πόρον ηὗρε θεός. τοιόνδ’ ἀπέβη
τόδε πρᾶγμα.