αἶρ’ αἶρε μᾶζαν ὡς τάχιστα κανθάρῳ. ἰδού. δὸς αὐτῷ,
τῷ κάκιστ’ ἀπολουμένῳ καὶ μήποτ’ αὐτῆς μᾶζαν ἡδίω φάγοι.
δὸς μᾶζαν ἑτέραν, ἐξ ὀνίδων πεπλασμένην. ἰδοὺ μάλ’ αὖφις.
ποῦ γὰρ ἣν νῦν δὴ ’φερες; κατέφαγεν; οὐ μὰ τὸν Δί’ ἀλλ’
ἐξαρπάσας ὅλην ἐνέκαψε περικυλίσας τοῖν ποδοῖν. ἀλλ’ ὡς
τάχιστα τρῖβε πολλὰς καὶ πυκνάς. ἄνδρες κοπρολόγοι
προσλάβεσθε πρὸς θεῶν, εἰ μή με βούλεσθ’ ἀποπνιγέντα
περιιδεῖν. ἑτέραν ἑτέραν δός, παιδὸς ἡταιρηκότος·
τετριμμένης γάρ φησιν ἐπιθυμεῖν. ἰδού. ἑνὸς μὲν ὦνδρες
ἀπολελύσθαι μοι δοκῶ· οὐδεὶς γὰρ ἂν φαίη με μάττοντ’
ἐσθίειν. αἰβοῖ, φέρ’ ἄλλην χἀτέραν μοι χἀτέραν, καὶ τρῖβ’
<ἔθ’> ἑτέρας. μὰ τὸν Ἀπόλλω ’γὼ μὲν οὔ· οὐ γὰρ ἔθ’
οἶός τ’ εἴμ’ ὑπερέχειν τῆς ἀντλίας. αὐτὴν ἄρ’ οἴσω
συλλαβὼν τὴν ἀντλίαν. νὴ τὸν Δί’ ἐς κόρακάς γε καὶ σαυτόν
γε πρός. ὑμῶν δέ γ’ εἴ τις οἶδ’ ἐμοὶ κατειπάτω, πόθεν ἂν
πριαίμην ῥῖνα μὴ τετρημένην. οὐδὲν γὰρ ἔργον ἦν ἄρ’
ἀθλιώτερον ἢ κανθάρῳ μάττοντα παρέχειν ἐσθίειν. ὗς μὲν
γάρ, ὥσπερ ἂν χέσῃ τις, ἢ κύων φαύλως ἐρείδει· τοῦτο δ’
ὑπὸ φρονήματος βρενθύεταί τε καὶ φαγεῖν οὐκ ἀξιοῖ, ἢν μὴ
παραθῶ τρίψας δῑ ἡμέρας ὅλης ὥσπερ γυναικὶ γογγύλην
μεμαγμένην. ἀλλ’ εἰ πέπαυται τῆς ἐδωδῆς σκέψομαι τῃδὶ
παροίξας τῆς θύρας, ἵνα μή μ’ ἴδῃ. ἔρειδε, μὴ παύσαιο
μηδέποτ’ ἐσθίων τέως ἕως σαυτὸν λάθοις διαρραγείς. οἷον δὲ
κύψας ὁ κατάρατος ἐσθίει, ὥσπερ παλαιστής, παραβαλὼν τοὺς
γομφίους, καὶ ταῦτα τὴν κεφαλήν τε καὶ τὼ χεῖρέ πως ὡδὶ
περιάγων, ὥσπερ οἱ τὰ σχοινία τὰ παχέα συμβάλλοντες ἐς τὰς
ὁλκάδας. μιαρὸν τὸ χρῆμα καὶ κάκοσμον καὶ βορόν· χὤτου ποτ’
ἐστὶ δαιμόνων ἡ προσβολὴ οὐκ οἶδ’. Ἀφροδίτης μὲν γὰρ οὔ
μοι φαίνεται, οὐ μὴν Χαρίτων γε. τοῦ γάρ ἐστ’; οὐκ ἔσθ’
ὅπως τοῦτ’ ἔστι τὸ τέρας οὐ Διὸς καταιβάτου. οὐκοῦν ἂν
ἤδη τῶν θεατῶν τις λέγοι νεανίας δοκησίσοφος, ‘τὸ δὲ πρᾶγμα
τί; ὁ κάνθαρος δὲ πρὸς τί; ’ κᾆτ’ αὐτῷ γ’ ἀνὴρ Ἰωνικός
τίς φησι παρακαθήμενος· ‘δοκέω μέν, ἐς Κλέωνα τοῦτ’
αἰνίσσεται, ὡς κεῖνος ἀναιδέως τὴν σπατίλην ἐσθίει.’ ἀλλ’
εἰσιὼν τῷ κανθάρῳ δώσω πιεῖν. ἐγὼ δὲ τὸν λόγον γε τοῖσι
παιδίοις καὶ τοῖσιν ἀνδρίοισι καὶ τοῖς ἀνδράσιν καὶ τοῖς
ὑπερτάτοισιν ἀνδράσιν φράσω καὶ τοῖς ὑπερηνορέουσιν ἔτι
τούτοις μάλα. ὁ δεσπότης μου μαίνεται καινὸν τρόπον, οὐχ
ὅνπερ ὑμεῖς, ἀλλ’ ἕτερον καινὸν πάνυ. δῑ ἡμέρας γὰρ ἐς
τὸν οὐρανὸν βλέπων ὡδὶ κεχηνὼς λοιδορεῖται τῷ Διὶ καί
φησιν, ‘ὦ Ζεῦ τί ποτε βουλεύει ποιεῖν; κατάθου τὸ κόρημα· μὴ
’κκόρει τὴν Ἑλλάδα.’ ἔα ἔα. σιγήσαθ’, ὡς φωνῆς ἀκούειν
μοι δοκῶ. ὦ Ζεῦ τί δρασείεις ποθ’ ἡμῶν τὸν λεών; λήσεις
σεαυτὸν τὰς πόλεις ἐκκοκκίσας. τοῦτ’ ἔστι τουτὶ τὸ κακὸν
αὔθ’ οὑγὼ ’λεγον. τὸ γὰρ παράδειγμα τῶν μανιῶν ἀκούετε· ἃ
δ’ εἶπε πρῶτον ἡνίκ’ ἤρχεθ’ ἡ χολή, πεύσεσθ’. ἔφασκε γὰρ
πρὸς αὑτὸν ἐνθαδί· ‘πῶς ἄν ποτ’ ἀφικοίμην ἂν εὐθὺ τοῦ
Διός;’ ἔπειτα λεπτὰ κλιμάκια ποιούμενος, πρὸς ταῦτ’
ἀνηρριχᾶτ’ ἂν ἐς τὸν οὐρανόν, ἕως ξυνετρίβη τῆς κεφαλῆς
καταρρυείς. ἐχθὲς δὲ μετὰ ταῦτ’ ἐκφθαρεὶς οὐκ οἶδ’ ὅποι
εἰσήγαγ’ Αἰτναῖον μέγιστον κάνθαρον, κἄπειτα τοῦτον
ἱπποκομεῖν μ’ ἠνάγκασεν, καὐτὸς καταψῶν αὐτὸν ὥσπερ
πωλίον, ‘ὦ Πηγάσειον,’ φησί, ‘γενναῖον πτερόν, ὅπως πετήσει
μ’ εὐθὺ τοῦ Διὸς λαβών.’ ἀλλ’ ὅ τι ποιεῖ τῃδὶ διακύψας
ὄψομαι. οἴμοι τάλας· ἴτε δεῦρο δεῦρ ὦ γείτονες· ὁ
δεσπότης γάρ μου μετέωρος αἴρεται ἱππηδὸν ἐς τὸν ἀέρ’ ἐπὶ
τοῦ κανθάρου. ἥσυχος ἥσυχος, ἠρέμα, κάνθων· μή μοι σοβαρῶς
χώρει λίαν εὐθὺς ἀπ’ ἀρχῆς ῥώμῃ πίσυνος, πρὶν ἂν
ἰδίῃς καὶ διαλύσῃς ἄρθρων ἶνας πτερύγων ῥύμῃ. καὶ μὴ
πνεῖ μοι κακόν, ἀντιβολῶ σ’· εἰ δὲ ποιήσεις τοῦτο, κατ’
οἴκους αὐτοῦ μεῖνον τοὺς ἡμετέρους. ὦ δέσποτ’ ἄναξ ὡς
παραπαίεις. σίγα σίγα. ποῖ δῆτ’ ἄλλως μετεωροκοπεῖς; ὑπὲρ
Ἑλλήνων πάντων πέτομαι τόλμημα νέον παλαμησάμενος. τί πέτει;
τί μάτην οὐχ ὑγιαίνεις; εὐφημεῖν χρὴ καὶ μὴ φλαῦρον μηδὲν
γρύζειν ἀλλ’ ὀλολύζειν· τοῖς τ’ ἀνθρώποισι φράσον σιγᾶν,
τοὺς τε κοπρῶνας καὶ τὰς λαύρας καιναῖς πλίνθοισιν
ἀνοικοδομεῖν καὶ τοὺς πρωκτοὺς ἐπικλῄειν. οὐκ ἔσθ’ ὅπως
σιγήσομ’, ἢν μή μοι φράσῃς ὅποι πέτεσθαι διανοεῖ. τί δ’
ἄλλο γ’ ἢ ὡς τὸν Δί’ ἐς τὸν οὐρανόν; τίνα νοῦν ἔχων;
ἐρησόμενος ἐκεῖνον Ἑλλήνων πέρι ἁπαξαπάντων ὅ τι ποιεῖν
βουλεύεται. ἐὰν δὲ μή σοι καταγορεύῃ; γράψομαι Μήδοισιν
αὐτὸν προδιδόναι τὴν Ἑλλάδα. μὰ τὸν Διόνυσον οὐδέποτε
ζῶντός γ’ ἐμοῦ. οὐκ ἔστι παρὰ ταῦτ’ ἄλλ’. ἰοὺ ἰοὺ
ἰού· ὦ παιδί’ ὁ πατὴρ ἀπολιπὼν ἀπέρχεται ὑμᾶς ἐρήμους
ἐς τὸν οὐρανὸν λάθρᾳ. ἀλλ’ ἀντιβολεῖτε τὸν πατέρ ὦ
κακοδαίμονα. ὦ πάτερ ὦ πάτερ ἆρ’ ἔτυμός γε δώμασιν
ἡμετέροις φάτις ἥκει, ὡς σὺ μετ’ ὀρνίθων προλιρὼν ἐμὲ ἐς
κόρακας βαδιεῖ μεταμώνιος; ἔστι τι τῶνδ’ ἐτύμως; εἴπ’ ὦ
πάτερ, εἴ τι φιλεῖς με. δοξάσαι ἔστι κόραι, τὸ δ’ ἐτήτυμον
ἄχθομαι ὑμῖν, ἡνίκ’ ἂν αἰτίζητ’ ἄρτον πάππαν με
καλοῦσαι, ἔνδον δ’ ἀργυρίου μηδὲ ψακὰς ᾖ πάνυ πάμπαν. ἢν
δ’ ἐγὼ εὖ πράξας ἔλθω πάλιν, ἕξετ’ ἐν ὥρᾳ κολλύραν
μεγάλην καὶ κόνδυλον ὄψον ἐρ’ αὐτῇ. καὶ τίς πόρος σοι τῆς
ὁδοῦ γενήσεται; ναῦς μὲν γὰρ οὐκ ἄξει σε ταύτην τὴν ὁδόν.
πτηνὸς πορεύσει πῶλος· οὐ ναυσθλώσομαι. τίς δ’ ἡ ’πίνοιά
σοὐστὶν ὥστε κάνθαρον ζεύξαντ’ ἐλαύνειν ἐς θεοὺς ὦ
παππία; ἐν τοῖσιν Αἰσώπου λόγοις ἐξηυρέθη μόνος πετεινῶν ἐς
θεοὺς ἀφιγμένος. ἄπιστον εἶπας μῦθον ὦ πάτερ πάτερ, ὅπως
κάκοσμον ζῷον ἦλθεν ἐς θεούς. ἦλθεν κατ’ ἔχθραν αἰετοῦ
πάλαι ποτέ, ᾤ’ ἐκκυλίνδων κἀντιτιμωρούμενος. οὐκοῦν ἐχρῆν
σε Πηγάσου ζεῦξαι πτερόν, ὅπως ἐφαίνου τοῖς θεοῖς
τραγικώτερος. ἀλλ’ ὦ μέλ’ ἄν μοι σιτίων διπλῶν ἔδει· νῦν
δ’ ἃττ’ ἂν αὐτὸς καταφάγω τὰ σιτία, τούτοισι τοῖς αὐτοῖσι
τοῦτον χορτάσω. τί δ’ ἢν ἐς ὑγρὸν πόντιον πέσῃ βάθος; πῶς
ἐξολισθεῖν πτηνὸς ὢν δυνήσεται; ἐπίτηδες εἶχον πηδάλιον,
ᾧ χρήσομαι· τὸ δὲ πλοῖον ἔσται Ναξιουργὴς κάνθαρος. λιμὴν
δὲ τίς σε δέξεται φορούμενον; ἐν Πειραιεῖ δήπου ’στὶ Κανθάρου
λιμήν. ἐκεῖνο τήρει, μὴ σφαλεὶς καταρρυῇς ἐντεῦθεν, εἶτα
χωλὸς ὢν Εὐριπίδῃ λόγον παράσχῃς καὶ τραγῳδία γένῃ.
ἐμοὶ μελήσει ταῦτά γ’. ἀλλὰ χαίρετε. ὑμεῖς δέ γ’, ὑπὲρ
ὧν τοὺς πόνους ἐγὼ πονῶ, μὴ βδεῖτε μηδὲ χέζεθ’ ἡμερῶν
τριῶν· ὡς εἰ μετέωρος οὗτος ὢν ὀσφρήσεται, κατωκάρα ῥίψας
με βουκολήσεται. ἀλλ’ ἄγε Πήγασε χώρει χαίρων, χρυσοχάλινον
πάταγον ψαλίων διακινήσας φαιδροῖς ὠσίν. τί ποιεῖς; τί
ποιεῖς; ποῖ παρακλίνεις τοὺς μυκτῆρας; πρὸς τὰς λαύρας. ἵει
σαυτὸν θαρρῶν ἀπὸ γῆς, κᾆτα δρομαίαν πτέρυγ’ ἐκτείνων
ὀρθὸς χώρει Διὸς εἰς αὐλάς, ἀπὸ μὲν κάκκης τὴν ῥῖν’
ἀπέχων, ἀπὸ δ’ ἡμερίων σίτων πάντων. ἄνθρωπε τί δρᾷς,
οὗτος ὁ χέζων ἐν Πειραιεῖ παρὰ ταῖς πόρναις; ἀπολεῖς μ’
ἀπολεῖς. οὐ κατορύξεις κἀπιφορήσεις τῆς γῆς πολλήν,
κἀπιφυτεύσεις ἕρπυλλον ἄνω καὶ μύρον ἐπιχεῖς; ὡς ἤν τι
πεσὼν ἐνθένδε πάθω, τοὐμοῦ θανάτου πέντε τάλανθ’ ἡ πόλις ἡ
Χίων διὰ τὸν σὸν πρωκτὸν ὀφλήσει. οἴμ’ ὡς δέδοικα,
κοὐκέτι σκώπτων λέγω. ὦ μηχανοποιὲ πρόσεχε τὸν νοῦν ὡς
ἐμέ· ἤδη στρέφει τι πνεῦμα περὶ τὸν ὀμφαλόν, κεἰ μὴ
φυλάξει, χορτάσω τὸν κάνθαρον. ἀτὰρ ἐγγὺς εἶναι τῶν θεῶν
ἐμοὶ δοκῶ, καὶ δὴ καθορῶ τὴν οἰκίαν τὴν τοῦ Διός. τίς ἐν
Διὸς θύραισιν; οὐκ ἀνοίξετε; πόθεν βροτοῦ με προσέβαλ’; ὦναξ
Ἡράκλεις τουτὶ τί ἐστι τὸ κακόν; ἱπποκάνθαρος. ὦ βδελυρὲ
καὶ τολμηρὲ κἀναίσχυντε σὺ καὶ μιαρὲ καὶ παμμίαρε καὶ
μιαρώτατε, πῶς δεῦρ’ ἀνῆλθες ὦ μιαρῶν μιαρώτατε; τί σοί
ποτ’ ἔστ’ ὄνομ’; οὐκ ἐρεῖς; μιαρώτατος. ποδαπὸς τὸ γένος δ’
εἶ; φράζε μοι. μιαρώτατος. πατὴρ δέ σοι τίς ἐστ’; ἐμοί;
μιαρώτατος. οὔτοι μὰ τὴν γῆν ἔσθ’ ὅπως οὐκ ἀποθανεῖ, εἰ
μὴ κατερεῖς μοι τοὔνομ’ ὅ τι ποτ’ ἔστι σοι. Τρυγαῖος
Ἀθμονεύς, ἀμπελουργὸς δεξιός, οὐ συκοφάντης οὐδ’ ἐραστὴς
πραγμάτων. ἥκεις δὲ κατὰ τί; τὰ κρέα ταυτί σοι φέρων. ὦ
δειλακρίων πῶς ἦλθες; ὦ γλίσχρων ὁρᾷς ὡς οὐκέτ’ εἶναί
σοι δοκῶ μιαρώτατος; ἴθι νυν κάλεσόν μοι τὸν Δί’. ἰὴ ἰὴ
ἰή, ὅτι οὐδὲ μέλλεις ἐγγὺς εἶναι τῶν θεῶν· φροῦδοι γὰρ
ἐχθές εἰσιν ἐξῳκισμένοι. ποῖ γῆς; ἰδοὺ γῆς. ἀλλὰ ποῖ;
πόρρω πάνυ; ὑπ’ αὐτὸν ἀτεχνῶς τοὐρανοῦ τὸν κύτταρον. πῶς
οὖν σὺ δῆτ’ ἐνταῦθα κατελείφθης μόνος; τὰ λοιπὰ τηρῶ
σκευάρια τὰ τῶν θεῶν, χυτρίδια καὶ σανίδια κἀμφορείδια.
ἐξῳκίσαντο δ’ οἱ θεοὶ τίνος οὕνεκα; Ἕλλησιν ὀργισθέντες.
εἶτ’ ἐνταῦθα μὲν ἵν’ ἦσαν αὐτοὶ τὸν Πόλεμον κατῴκισαν,
ὑμᾶς παραδόντες δρᾶν ἀτεχνῶς ὅ τι βούλεται· αὐτοὶ δ’
ἀνῳκίσανθ’ ὅπως ἀνωτάτω, ἵνα μὴ βλέποιεν μαχομένους ὑμᾶς
ἔτι μηδ’ ἀντιβολούντων μηδὲν αἰσθανοίατο. τοῦ δ’ οὕνεχ’
ἡμᾶς ταῦτ’ ἔδρασαν; εἰπέ μοι. ὁτιὴ πολεμεῖν ᾑρεῖσθ’
ἐκείνων πολλάκις σπονδὰς ποιούντων· κεἰ μὲν οἱ Λακωνικοὶ
ὑπερβάλοιντο μικρόν, ἔλεγον ἂν ταδί· ‘ναὶ τὼ σιὼ νῦν
ὡττικίων δωσεῖ δίκαν.’ εἰ δ’ αὖ τι πράξαιτ’ ἀγαθὸν
ἁττικωνικοί κἄλθοιεν οἱ Λάκωνες εἰρήνης πέρι, ἐλέγετ’ ἂν
ὑμεῖς εὐθύς· ‘ἐξαπατώμεθα νὴ τὴν Ἀθηνᾶν, νὴ Δί’, οὐχὶ
πειστέον· ἥξουσι καὖθις, ἢν ἔχωμεν τὴν Πύλον.’ ὁ γοῦν
χαρακτὴρ ἡμεδαπὸς τῶν ῥημάτων. ὧν οὕνεκ’ οὐκ οἶδ’ εἴ
ποτ’ Εἰρήνην ἔτι τὸ λοιπὸν ὄψεσθ’. ἀλλὰ ποῖ γὰρ οἴχεται;
ὁ Πόλεμος αὐτὴν ἐνέβαλ’ εἰς ἄντρον βαθύ. ἐς ποῖον; ἐς
τουτὶ τὸ κάτω, κἄπειθ’ ὁρᾷς ὅσους ἄνωθεν ἐπεφόρησε τῶν
λίθων, ἵνα μὴ λάβητε μηδέποτ’ αὐτήν. εἰπέ μοι, ἡμᾶς δὲ
δὴ τί δρᾶν παρασκευάζεται; οὐκ οἶδα πλὴν ἕν, ὅτι θυείαν
ἑσπέρας ὑπερφυᾶ τὸ μέγεθος εἰσηνέγκατο. τί δῆτα ταύτῃ τῇ
θυείᾳ χρήσεται; τρίβειν ἐν αὐτῇ τὰς πόλεις βουλεύεται.
ἀλλ’ εἶμι· καὶ γὰρ ἐξιέναι γνώμην ἐμὴν μέλλει· θορυβεῖ
γοῦν ἔνδον. οἴμοι δείλαιος. φέρ’ αὐτὸν ἀποδρῶ· καὶ γὰρ
ὥσπερ ᾐσθόμην καὐτὸς θυείας φθέγμα πολεμιστηρίας. ἰὼ
βροτοὶ βροτοὶ βροτοὶ πολυτλήμονες, ὡς αὐτίκα μάλα τὰς
γνάθους ἀλγήσετε. ὦναξ Ἄπολλον τῆς θυείας τοῦ πλάτους,
ὅσον κακόν, καὶ τοῦ Πολέμου τοῦ βλέμματος. ἆρ’ οὗτός
ἐστ’ ἐκεῖνος ὃν καὶ φεύγομεν, ὁ δεινός, ὁ ταλαύρινος, ὁ
κατὰ τοῖν σκελοῖν; ἰὼ Πρασιαὶ τρὶς ἄθλιαι καὶ πεντάκις καὶ
πολλοδεκάκις, ὡς ἀπολεῖσθε τήμερον. τουτὶ μὲν ἄνδρες οὐδὲν
ἡμῖν πρᾶγμά πω· τὸ γὰρ κακὸν τοῦτ’ ἐστὶ τῆς Λακωνικῆς. ὦ
Μέγαρα Μέγαρ’ ὡς ἐπιτετρίψεσθ’ αὐτίκα ἁπαξάπαντα
καταμεμυττωτευμένα. βαβαὶ βαβαιὰξ ὡς μεγάλα καὶ δριμέα τοῖσι
Μεγαρεῦσιν ἐνέβαλεν τὰ κλαύματα. ἰὼ Σικελία καὶ σὺ δ’ ὡς
ἀπόλλυσαι. οἵα πόλις τάλαινα διακναισθήσεται. φέρ’ ἐπιχέω
καὶ τὸ μέλι τουτὶ τἀττικόν. οὗτος παραινῶ σοι μέλιτι
χρῆσθἀτέρῳ. τετρώβολον τοῦτ’ ἐστί· φείδου τἀττικοῦ. παῖ
παῖ Κυδοιμέ. τί με καλεῖς; κλαύσει μακρά. ἕστηκας ἀργός;
οὑτοσί σοι κόνδυλος. ὡς δριμύς. οἴμοι μοι τάλας ὦ δέσποτα.
μῶν τῶν σκορόδων ἐνέβαλες ἐς τὸν κόνδυλον; οἴσεις
ἀλετρίβανον τρέχων; ἀλλ’ ὦ μέλε οὐκ ἔστιν ἡμῖν· ἐχθὲς
εἰσῳκίσμεθα. οὔκουν παρ’ Ἀθηναίων μεταθρέξει ταχὺ <πάνυ>;
ἔγωγε νὴ Δί’· εἰ δὲ μή γε, κλαύσομαι. ἄγε δὴ τί δρῶμεν
ὦ πόνηρ’ ἀνθρώπια; ὁρᾶτε τὸν κίνδυνον ἡμῖν ὡς μέγας·
εἴπερ γὰρ ἥξει τὸν ἀλετρίβανον φέρων, τούτῳ ταράξει τὰς
πόλεις καθήμενος. ἀλλ’ ὦ Διόνυσ’ ἀπόλοιτο καὶ μὴ ’λθοι
φέρων. οὗτος. τί ἔστιν; οὐ φέρεις; τὸ δεῖνα γὰρ ἀπόλωλ’
Ἀθηναίοισιν ἁλετρίβανος, ὁ βυρσοπώλης, ὃς ἐκύκα τὴν
Ἑλλάδα. εὖ γ’ ὦ πότνια δέσποιν’ Ἀθηναία ποιῶν ἀπόλωλ’
ἐκεῖνος κἀν δέοντι τῇ πόλει, ἢ πρίν γε τὸν μυττωτὸν ἡμῖν
ἐγχέαι. οὔκουν ἕτερον δῆτ’ ἐκ Λακεδαίμονος μέτει ἀνύσας
τι; ταῦτ’ ὦ δέσποθ’. ἧκέ νυν ταχύ. ὦνδρες τί πεισόμεσθα;
νῦν ἀγὼν μέγας. ἀλλ’ εἴ τις ὑμῶν ἐν Σαμοθρᾴκῃ τυγχάνει
μεμυημένος, νῦν ἐστιν εὔξασθαι καλὸν ἀποστραφῆναι τοῦ
μετιόντος τὼ πόδε. οἴμοι τάλας, οἴμοι γε κἄτ’ οἴμοι μάλα.
τί ἔστι; μῶν οὐκ αὖ φέρεις; ἀπόλωλε γὰρ καὶ τοῖς
Λακεδαιμονίοισιν ἁλετρίβανος. πῶς ὦ πανοῦργ’; ἐς τἀπὶ
Θρᾴκης χωρία χρήσαντες ἑτέροις αὐτὸν εἶτ’ ἀπώλεσαν. εὖ
γ’ εὖ γε ποιήσαντες ὦ Διοσκόρω. ἴσως ἂν εὖ γένοιτο·
θαρρεῖτ’ ὦ βροτοί. ἀπόφερε τὰ σκεύη λαβὼν ταυτὶ πάλιν·
ἐγὼ δὲ δοίδυκ’ εἰσιὼν ποιήσομαι. νῦν τοῦτ’ ἐκεῖν’ ἥκει
τὸ Δάτιδος μέλος, ὃ δεφόμενός ποτ’ ᾖδε τῆς μεσημβρίας,
‘ὡς ἥδομαι καὶ χαίρομαι κεὐφραίνομαι.’ νῦν ἐστιν ἡμῖν
ὦνδρες Ἕλληνες καλὸν ἀπαλλαγεῖσι πραγμάτων τε καὶ μαχῶν
ἐξελκύσαι τὴν πᾶσιν Εἰρήνην φίλην, πρὶν ἕτερον αὖ δοίδυκα
κωλῦσαί τινα. ἀλλ’ ὦ γεωργοὶ κἄμποροι καὶ τέκτονες καὶ
δημιουργοὶ καὶ μέτοικοι καὶ ξένοι καὶ νησιῶται, δεῦρ’ ἴτ’
ὦ πάντες λεῴ, ὡς τάχιστ’ ἄμας λαβόντες καὶ μοχλοὺς καὶ
σχοινία· νῦν γὰρ ἡμῖν ἁρπάσαι πάρεστιν ἀγαθοῦ δαίμονος.
δεῦρο πᾶς χώρει προθύμως εὐθὺ τῆς σωτηρίας. ὦ Πανέλληνες
βοηθήσωμεν, εἴπερ πώποτε, τάξεων ἀπαλλαγέντες καὶ κακῶν
φοινικικῶν· ἡμέρα γὰρ ἐξέλαμψεν ἥδε μισολάμαχος. πρὸς τάδ’
ἡμῖν, εἴ τι χρὴ δρᾶν, φράζε κἀρχιτεκτόνει· οὐ γὰρ ἔσθ’
ὅπως ἀπειπεῖν ἂν δοκῶ μοι τήμερον, πρὶν μοχλοῖς καὶ
μηχαναῖσιν ἐς τὸ φῶς ἀνελκύσαι τὴν θεῶν πασῶν μεγίστην καὶ
φιλαμπελωτάτην. οὐ σιωπήσεσθ’, ὅπως μὴ περιχαρεῖς τῷ
πράγματι τὸν Πόλεμον ἐκζωπυρήσετ’ ἔνδοθεν κεκραγότες; ἀλλ’
ἀκούσαντες τοιούτου χαίρομεν κηρύγματος. οὐ γὰρ ἦν ἔχοντας
ἥκειν σιτί’ ἡμερῶν τριῶν. εὐλαβεῖσθέ νυν ἐκεῖνον τὸν
κάτωθεν Κέρβερον, μὴ παφλάζων καὶ κεκραγὼς ὥσπερ ἡνίκ’
ἐνθάδ’ ἦν, ἐμποδὼν ἡμῖν γένηται τὴν θεὸν μὴ ’ξελκύσαι.
οὔτι καὶ νῦν ἔστιν αὐτὴν ὅστις ἐξαιρήσεται, ἢν ἅπαξ
ἐς χεῖρας ἔλθῃ τὰς ἐμάς. ἰοῦ ἰοῦ. ἐξολεῖτέ μ’ ὦνδρες,
εἰ μὴ τῆς βοῆς ἀνήσετε· ἐκδραμὼν γὰρ πάντα ταυτὶ
συνταράξει τοῖν ποδοῖν. ὡς κυκάτω καὶ πατείτω πάντα καὶ
ταραττέτω, οὐ γὰρ ἂν χαίροντες ἡμεῖς τήμερον παυσαίμεθ’
ἄν. τί τὸ κακόν; τί πάσχετ’ ὦνδρες; μηδαμῶς πρὸς τῶν θεῶν
πρᾶγμα κάλλιστον διαφθείρητε διὰ τὰ σχήματα. ἀλλ’ ἔγωγ’ οὐ
σχηματίζειν βούλομ’, ἀλλ’ ὑφ’ ἡδονῆς οὐκ ἐμοῦ κινοῦντος
αὐτὼ τὼ σκέλει χορεύετον. μή τι καὶ νυνί γ’ ἔτ’, ἀλλὰ
παῦε παῦ’ ὀρχούμενος. ἢν ἰδοὺ καὶ δὴ πέπαυμαι. φῄς γε,
παύει δ’ οὐδέπω. ἓν μὲν οὖν τουτί μ’ ἔασον ἑλκύσαι, καὶ
μηκέτι. τοῦτό νυν, καὶ μηκέτ’ ἄλλο μηδὲν ὀρχήσησθ’ ἔτι.
οὐκ ἂν ὀρχησαίμεθ’, εἴπερ ὠφελήσαιμέν τί σε. ἀλλ’ ὁρᾶτ’
οὔπω πέπαυσθε. τουτογὶ νὴ τὸν Δία τὸ σκέλος ῥίψαντες ἤδη
λήγομεν τὸ δεξιόν. ἐπιδίδωμι τοῦτό γ’ ὑμῖν ὥστε μὴ λυπεῖν
ἔτι. ἀλλὰ καὶ τἀριστερόν τοί μ’ ἐστ’ ἀναγκαίως ἔχον.
ἥδομαι γὰρ καὶ γέγηθα καὶ πέπορδα καὶ γελῶ μᾶλλον ἢ τὸ
γῆρας ἐκδὺς ἐκφυγὼν τὴν ἀσπίδα. μή τι καὶ νυνί γε χαίρετ’·
οὐ γὰρ ἴστε πω σαφῶς· ἀλλ’ ὅταν λάβωμεν αὐτήν, τηνικαῦτα
χαίρετε καὶ βοᾶτε καὶ γελᾶτ’· ἤδη γὰρ ἐξέσται τόθ’ ὑμῖν
πλεῖν μένειν βινεῖν καθεύδειν, ἐς πανηγύρεις θεωρεῖν,
ἑστιᾶσθαι κοτταβίζειν, †συβαρίζειν† ἰοῦ ἰοῦ κεκραγέναι. εἰ
γὰρ ἐκγένοιτ’ ἰδεῖν ταύτην με τὴν ἡμέραν [ποτέ]. πολλὰ γὰρ
ἀνεσχόμην πράγματά τε καὶ στιβάδας, ἃς ἔλαχε Φορμίων·
κοὐκέτ’ ἄν μ’ εὕροις δικαστὴν δριμὺν οὐδὲ δύσκολον, οὐδὲ
τοὺς τρόπους γε δήπου σκληρὸν ὥσπερ καὶ πρὸ τοῦ, ἀλλ’
ἁπαλὸν ἄν μ’ ἴδοις καὶ πολὺ νεώτερον, ἀπαλλαγέντα
πραγμάτων. καὶ γὰρ ἱκανὸν χρόνον ἀπολλύμεθα καὶ
κατατετρίμμεθα πλανώμενοι ἐς Λύκειον κἀκ Λυκείου ξὺν δορὶ ξὺν
ἀσπίδι. ἀλλ’ ὅ τι μάλιστα χαριούμεθα ποιοῦντες, ἄγε φράζε·
σὲ γὰρ αὐτοκράτορ’ εἵλετ’ ἀγαθή τις ἡμῖν τύχη. φέρε δὴ
κατίδω ποῖ τοὺς λίθους ἀφέλξομεν. ὦ μιαρὲ καὶ τολμηρὲ τί
ποιεῖν διανοεῖ; οὐδὲν πονηρόν, ἀλλ’ ὅπερ καὶ Κιλλικῶν.
ἀπόλωλας ὦ κακόδαιμον. οὐκοῦν ἢν λάχω. Ἑρμῆς γὰρ ὢν
κλήρῳ ποιήσεις οἶδ’ ὅτι. ἀπόλωλας, ἐξόλωλας. ἐς τίν’
ἡμέραν; εἰς αὐτίκα μάλ’. ἀλλ’ οὐδὲν ἠμπόληκά πω, οὔτ’
ἄλφιτ’ οὔτε τυρόν, ὡς ἀπολούμενος. καὶ μὴν ἐπιτέτριψαί
γε. κᾆτα τῷ τρόπῳ οὐκ ᾐσθόμην ἀγαθὸν τοσουτονὶ λαβών;
ἆρ’ οἶσθα θάνατον ὅτι προεῖφ’ ὁ Ζεὺς ὃς ἂν ταύτην
ἀνορύττων εὑρεθῇ; νῦν ἆρά με ἅπασ’ ἀνάγκη ’στ’
ἀποθανεῖν; εὖ ἴσθ’ ὅτι. ἐς χοιρίδιόν μοί νυν δάνεισον
τρεῖς δραχμάς· δεῖ γὰρ μυηθῆναί με πρὶν τεθνηκέναι. ὦ Ζεῦ
κεραυνοβρόντα. μὴ πρὸς τῶν θεῶν ἡμῶν κατείπῃς, ἀντιβολῶ σε
δέσποτα. οὐκ ἂν σιωπήσαιμι. ναὶ πρὸς τῶν κρεῶν, ἁγὼ
προθύμως σοι φέρων ἀφικόμην. ἀλλ’ ὦ μέλ’ ὑπὸ τοῦ Διὸς
ἀμαλδυνθήσομαι, εἰ μὴ τετορήσω ταῦτα καὶ λακήσομαι. μή νυν
λακήσῃς, λίσσομαί σ’ ὦρμῄδιον. εἰπέ μοι, τί πάσχετ’
ὦνδρες; ἕστατ’ ἐκπεπληγμένοι. ὦ πόνηροι μὴ σιωπᾶτ’· εἰ δὲ
μή, λακήσεται. μηδαμῶς ὦ δέσποθ’ Ἑρμῆ, μηδαμῶς, μηδαμῶς,
εἴ τι κεχαρισμένον χοιρίδιον οἶσθα παρ’ ἐμοῦ γε κατεδηδοκώς,
τοῦτο μὴ φαῦλον νόμιζ’ ἐν τῷδε τῷ <νῦν> πράγματι. οὐκ
ἀκούεις οἷα θωπεύουσί σ’ ὦναξ δέσποτα; †μὴ γένῃ
παλίγκοτος ἀντιβολοῦσιν ἡμῖν,† ὥστε τήνδε μὴ λαβεῖν· ἀλλὰ
χάρισ’ ὦ φιλανθρωπότατε καὶ μεγαλοδωρότατε δαιμόνων, εἴ τι
Πεισάνδρου βδελύττει τοὺς λόφους καὶ τὰς ὀφρῦς. καί σε
θυσίαισιν ἱεραῖσι προσόδοις τε μεγάλαισι διὰ παντὸς ὦ
δέσποτ’ ἀγαλοῦμεν ἡμεῖς ἀεί. ἴθ’, ἀντιβολῶ σ’, ἐλέησον
αὐτῶν τὴν ὄπα, ἐπεί σε καὶ τιμῶσι μᾶλλον ἢ πρὸ τοῦ.
κλέπται γάρ εἰσι νῦν γε μᾶλλον ἢ πρὸ τοῦ. καί σοι φράσω τι
πρᾶγμα δεινὸν καὶ μέγα, ὃ τοῖς θεοῖς ἅπασιν ἐπιβουλεύεται.
ἴθι δὴ κάτειπ’· ἴσως γὰρ ἂν πείσαις ἐμέ. ἡ γὰρ Σελήνη
χὠ πανοῦργος Ἥλιος ὑμῖν ἐπιβουλεύοντε πολὺν ἤδη χρόνον
τοῖς βαρβάροισι προδίδοτον τὴν Ἑλλάδα. ἵνα δὴ τί τοῦτο
δρᾶτον; ὁτιὴ νὴ Δία ἡμεῖς μὲν ὑμῖν θύομεν, τούτοισι δὲ
οἱ βάρβαροι θύουσι. διὰ τοῦτ’ εἰκότως βούλοιντ’ ἂν ἡμᾶς
πάντας ἐξολωλέναι, ἵνα τὰς τελετὰς λάβοιεν αὐτοὶ τῶν θεῶν.
ταῦτ’ ἄρα πάλαι τῶν ἡμερῶν παρεκλεπτέτην καὶ τοῦ κύκλου
παρέτρωγον ὑφ’ ἁμαρτωλίας. ναὶ μὰ Δία. πρὸς ταῦτ’ ὦ φίλ’
Ἑρμῆ ξύλλαβε ἡμῖν προθύμως τήνδε καὶ ξυνέλκυσον. καί σοι τὰ
μεγάλ’ ἡμεῖς Παναθήναῑ ἄξομεν πάσας τε τὰς ἄλλας τελετὰς
τὰς τῶν θεῶν, μυστήρῑ Ἑρμῇ, Διιπόλεῑ, Ἀδώνια· ἄλλαι τέ
σοι πόλεις πεπαυμέναι κακῶν ἀλεξικάκῳ θύσουσιν Ἑρμῇ
πανταχοῦ. χἄτερ’ ἔτι πόλλ’ ἕξεις ἀγαθά. πρῶτον δέ σοι
δῶρον δίδωμι τήνδ’, ἵνα σπένδειν ἔχῃς. οἴμ’ ὡς ἐλεήμων
εἴμ’ ἀεὶ τῶν χρυσίδων. ὑμέτερον ἐντεῦθεν ἔργον ὦνδρες.
ἀλλὰ ταῖς ἄμαις εἰσιόντες ὡς τάχιστα τοὺς λίθους
ἀφέλκετε. ταῦτα δράσομεν· σὺ δ’ ἡμῖν ὦ θεῶν σοφώτατε ἅττα
χρὴ ποιεῖν ἐφεστὼς φράζε δημιουργικῶς· τἄλλα δ’ εὑρήσεις
ὑπουργεῖν ὄντας ἡμᾶς οὐ κακούς. ἄγε δὴ σὺ ταχέως ὕπεχε
τὴν φιάλην, ὅπως ἔργῳ ’φιαλοῦμεν εὐξάμενοι τοῖσιν θεοῖς.
σπονδὴ σπονδή· εὐφημεῖτε εὐφημεῖτε. σπένδοντες εὐχόμεσθα τὴν
νῦν ἡμέραν Ἕλλησιν ἄρξαι πᾶσι πολλῶν κἀγαθῶν, χὤστις
προθύμως ξυλλάβοι τῶν σχοινίων, τοῦτον τὸν ἄνδρα μὴ λαβεῖν
ποτ’ ἀσπίδα. μὰ Δί’ ἀλλ’ ἐν εἰρήνῃ διαγαγεῖν τὸν βίον,
ἔχονθ’ ἑταίραν καὶ σκαλεύοντ’ ἄνθρακας. ὅστις δὲ πόλεμον
μᾶλλον εἶναι βούλεται μηδέποτε παύσασθ’ αὐτὸν ὦ Διόνυσ’
ἄναξ ἐκ τῶν ὀλεκράνων ἀκίδας ἐξαιρούμενον. κεἴ τις
ἐπιθυμῶν ταξιαρχεῖν σοὶ φθονεῖ ἐς φῶς ἀνελθεῖν ὦ πότνῑ,
ἐν ταῖσιν μάχαις πάσχοι γε τοιαῦθ’ οἷάπερ Κλεώνυμος. κεἴ
τις δορυξὸς ἢ κάπηλος ἀσπίδων, ἵν’ ἐμπολᾷ βέλτιον,
ἐπιθυμεῖ μαχῶν ληφθεὶς ὑπὸ λῃστῶν ἐσθίοι κριθὰς μόνας.
κεἴ τις στρατηγεῖν βουλόμενος μὴ ξυλλάβοι, ἢ δοῦλος
αὐτομολεῖν παρεσκευασμένος ἐπὶ τοῦ τροχοῦ γ’ ἕλκοιτο
μαστιγούμενος. ἡμῖν δ’ ἀγαθὰ γένοιτ’. ἰὴ παιὼν ἰή. ἄφελε
τὸ παίειν ἀλλ’ ἰὴ μόνον λέγε. ἰὴ ἰὴ τοίνυν, ἰὴ μόνον
λέγω. Ἑρμῇ Χάρισιν Ὥραισιν Ἀφροδίτῃ Πόθῳ. Ἄρει δέ; μὴ
μή. μηδ’ Ἐνυαλίῳ γε; μή. ὑπότεινε δὴ πᾶς καὶ κάταγε τοῖσιν
κάλῳς. ὦ εἶα. εἶα μάλα. ὦ εἶα. εἶα ἔτι μάλα. ὦ
εἶα, ὦ εἶα. ἀλλ’ οὐχ ἕλκουσ’ ἅνδρες ὁμοίως. οὐ
ξυλλήψεσθ’; οἷ’ ὀγκύλλεσθ’· οἰμώξεσθ’ οἱ Βοιωτοί. εἶά νυν.
εἶα ὦ. <ἀλλ’> ἄγετε ξυνανέλκετε καὶ σφώ. οὔκουν ἕλκω
κἀξαρτῶμαι κἀπεμπίπτω καὶ σπουδάζω; πῶς οὖν οὐ χωρεῖ
τοὔργον; ὦ Λάμαχ’ ἀδικεῖς ἐμποδὼν καθήμενος. οὐδὲν
δεόμεθ’ ὦνθρωπε τῆς σῆς μορμόνος. οὐδ’ οἵδε γ’ εἷλκον
οὐδὲν ἁργεῖοι πάλαι ἀλλ’ ἢ κατεγέλων τῶν ταλαιπωρουμένων,
καὶ ταῦτα διχόθεν μισθοφοροῦντες ἄλφιτα. ἀλλ’ οἱ Λάκωνες
ὦγάθ’ ἕλκουσ’ ἀνδρικῶς. ἆρ’ οἶσθ’ ὅσοι γ’ αὐτῶν
ἔχονται τοῦ ξύλου, μόνοι προθυμοῦντ’· ἀλλ’ ὁ χαλκεὺς οὐκ
ἐᾷ. οὐδ’ οἱ Μεγαρῆς δρῶσ’ οὐδέν· ἕλκουσιν δ’ ὅμως
γλισχρότατα σαρκάζοντες ὥσπερ κυνίδια, ὑπὸ τοῦ γε λιμοῦ νὴ
Δί’ ἐξολωλότες. οὐδὲν ποιοῦμεν ὦνδρες· ἀλλ ὁμοθυμαδὸν
ἅπασιν ἡμῖν αὖθις ἀντιληπτέον. ὦ εἶα. εἶα μάλα. ὦ
εἶα. εἶα νὴ Δία. μικρόν γε κινοῦμεν. οὔκουν δεινὸν . . .
τοὺς μὲν τείνειν τοὺς δ’ ἀντισπᾶν; πληγὰς λήψεσθ’ ὦργεῖοι.
εἶά νυν. εἶα ὦ. ὡς κακόνοι τινές εἰσιν ἐν ἡμῖν. ὑμεῖς
μὲν γοῦν οἱ κιττῶντες τῆς εἰρήνης σπᾶτ’ ἀνδρείως. ἀλλ’
εἴσ’ οἳ κωλύουσιν. ἄνδρες Μεγαρῆς οὐκ ἐς κόρακας
ἐρρήσετε; μισεῖ γὰρ ὑμᾶς ἡ θεὸς μεμνημένη· πρῶτοι γὰρ
αὐτὴν τοῖς σκορόδοις ἠλείψατε. καὶ τοῖς Ἀθηναίοισι
παύσασθαι λέγω ἐντεῦθεν ἐχομένοις ὅθεν νῦν ἕλκετε· οὐδὲν
γὰρ ἄλλο δρᾶτε πλὴν δικάζετε. ἀλλ’ εἴπερ ἐπιθυμεῖτε τήνδ’
ἐξελκύσαι, πρὸς τὴν θάλατταν ὀλίγον ὑποχωρήσατε. ἄγ’
ὦνδρες αὐτοὶ δὴ μόνοι λαβώμεθ’ οἱ γεωργοί. χωρεῖ γέ τοι τὸ
πρᾶγμα πολλῷ μᾶλλον ὦνδρες ὑμῖν. χωρεῖν τὸ πρᾶγμά φησιν·
ἀλλὰ πᾶς ἀνὴρ προθυμοῦ. οἵ τοι γεωργοὶ τοὔργον ἐξέλκουσι
κἄλλος οὐδείς. ἄγε νυν ἄγε πᾶς. καὶ μὴν ὁμοῦ ’στιν ἤδη.
μή νυν ἀνῶμεν ἀλλ’ ἐπεντείνωμεν ἀνδρικώτερον. ἤδη ’στὶ
τοῦτ’ ἐκεῖνο. ὦ εἶα νῦν, ὦ εἶα πᾶς. ὦ εἶα εἶα εἶα
εἶα εἶα εἶα. ὦ εἶα εἶα εἶα εἶα εἶα πᾶς. ὦ πότνια
βοτρυόδωρε τί προσείπω σ’ ἔπος; πόθεν ἂν λάβοιμι ῥῆμα
μυριάμφορον ὅτῳ προσείπω σ’; οὐ γὰρ εἶχον οἴκοθεν. ὦ
χαῖρ’ Ὀπώρα, καὶ σὺ δ’ ὦ Θεωρία. οἷον δ’ ἔχεις τὸ
πρόσωπον ὦ Θεωρία, οἷον δὲ πνεῖς, ὡς ἡδὺ κατὰ τῆς
καρδίας, γλυκύτατον ὥσπερ ἀστρατείας καὶ μύρου. μῶν οὖν
ὅμοιον καὶ γυλιοῦ στρατιωτικοῦ; ἀπέπτυσ’ ἐχθροῦ φωτὸς
ἔχθιστον πλέκος. τοῦ μὲν γὰρ ὄζει κρομμυοξυρεγμίας, ταύτης
δ’ ὀπώρας, ὑποδοχῆς, Διονυσίων, αὐλῶν, τραγῳδῶν, Σοφοκλέους
μελῶν, κιχλῶν, ἐπυλλίων Εὐριπίδου— κλαύσἄρα σὺ ταύτης
καταψευδόμενος· οὐ γὰρ ἥδεται αὕτη ποιητῇ ῥηματίων
δικανικῶν. κιττοῦ, τρυγοίπου, προβατίων βληχωμένων, † κόλπου †
γυναικῶν διατρεχουσῶν εἰς ἀγρόν, δούλης μεθυούσης,
ἀνατετραμμένου χοῶς, ἄλλων τε πολλῶν κἀγαθῶν— ἴθι νυν
ἄθρει οἷον πρὸς ἀλλήλας λαλοῦσιν αἱ πόλεις διαλλαγεῖσαι
καὶ γελῶσιν ἄσμεναι, καὶ ταῦτα δαιμονίως ὑπωπιασμέναι
ἁπαξάπασαι καὶ κυάθους προσκείμεναι. καὶ τῶνδε τοίνυν τῶν
θεωμένων σκόπει τὰ πρόσωφ’, ἵνα γνῷς τὰς τέχνας. αἰβοῖ
τάλας, ἐκεινονὶ γοῦν τὸν λοφοποιὸν οὐχ ὁρᾷς τίλλονθ’
ἑαυτόν; ὁ δέ γε τὰς σμινύας ποιῶν κατέπαρδεν ἄρτι τοῦ
ξιφουργοῦ ’κεινουί. ὁ δὲ δρεπανουργὸς οὐχ ὁρᾷς ὡς ἥδεται,
καὶ τὸν δορυξὸν οἷον ἐσκιμάλισεν; ἴθι νυν ἄνειπε τοὺς
γεωργοὺς ἀπιέναι. ἀκούετε λεῴ· τοὺς γεωργοὺς ἀπιέναι τὰ
γεωργικὰ σκεύη λαβόντας εἰς ἀγρὸν ὡς τάχιστ’ ἄνευ δορατίου
καὶ ξίφους κἀκοντίου· ὡς ἅπαντ’ ἤδη ’στὶ μεστὰ τἀνθάδ’
εἰρήνης σαπρᾶς. ἀλλὰ πᾶς χώρει πρὸς ἔργον εἰς ἀγρὸν
παιωνίσας. ὦ ποθεινὴ τοῖς δικαίοις καὶ γεωργοῖς ἡμέρα,
ἄσμενός σ’ ἰδὼν προσειπεῖν βούλομαι τὰς ἀμπέλους, τάς τε
συκᾶς, ἃς ἐγὼ ’φύτευον ὢν νεώτερος, ἀσπάσασθαι θυμὸς
ἡμῖν ἐστι πολλοστῷ χρόνῳ. νῦν μὲν οὖν ὦνδρες
προσευξώμεσθα πρῶτον τῇ θεῷ, ἥπερ ἡμῶν τοὺς λόφους
ἀφεῖλε καὶ τὰς Γοργόνας· εἶθ’ ὅπως Λιταργιοῦμεν οἴκαδ’ ἐς
τὰ χωρία, ἐμπολήσαντές τι χρηστὸν εἰς ἀγρὸν ταρίχιον. ὦ
Πόσειδον ὡς καλὸν τὸ στῖφος αὐτῶν φαίνεται καὶ πυκνὸν καὶ
γοργὸν ὥσπερ μᾶζα καὶ πανδαισία. νὴ Δί’ ἡ γὰρ σφῦρα
λαμπρὸν ἦν ἄρ’ ἐξωπλισμένη, αἵ τε θρίνακες διαστίλβουσι
πρὸς τὸν ἥλιον. ἦ καλῶς αὐτῶν ἀπαλλάξειεν ἂν μετόρχιον.
ὥστ’ ἔγωγ’ ἤδη ’πιθυμῶ καὐτὸς ἐλθεῖν εἰς ἀγρὸν καὶ
τριαινοῦν τῇ δικέλλῃ διὰ χρόνου τὸ γῄδιον. ἀλλ’
ἀναμνησθέντες ὦνδρες τῆς διαίτης τῆς παλαιᾶς, ἣν παρεῖχ’
αὕτη ποθ’ ἡμῖν, τῶν τε παλασίων ἐκείνων τῶν τε σύκων τῶν τε
μύρτων, τῆς τρυγός τε τῆς γλυκείας τῆς ἰωνιᾶς τε τῆς πρὸς
τῷ φρέατι τῶν τ’ ἐλαῶν ὧν ποθοῦμεν, ἀντὶ τούτων τήνδε
νυνὶ τὴν θεὸν προσείπατε. χαῖρε χαῖρ’, ὡς ἀσμένοισιν ἦλθες,
ὦ φιλτάτη. σῷ γὰρ ἐδάμην πόθῳ, δαιμόνια βουλόμενος εἰς
ἀγρὸν ἀνερπύσαι ἦσθα γὰρ μέγιστον ἡμῖν κέρδος ὦ
ποθουμένη πᾶσιν ὁπόσοι γεωργὸν βίον ἐτρίβομεν. μόνη γὰρ
ἡμᾶς ὠφέλεις. πολλὰ γὰρ ἐπάσχομεν πρίν ποτ’ ἐπὶ σοῦ
γλυκέα κἀδάπανα καὶ φίλα. τοῖς ἀγροίκοισιν γὰρ ἦσθα χῖδρα
καὶ σωτηρία. ὥστε σὲ τά τ’ ἀμπέλια καὶ τὰ νέα συκίδια
τἄλλα θ’ ὁπόσ’ ἔστι φυτὰ προσγελάσεται λαβόντ’ ἄσμενα.
ἀλλὰ ποῦ ποτ’ ἦν ἀφ’ ἡμῶν τὸν πολὺν τοῦτον χρόνον ἥδε;
τοῦθ’ ἡμᾶς δίδαξον ὦ θεῶν εὐνούστατε. ὦ σοφώτατοι
γεωργοί, τἀμὰ δὴ ξυνίετε ῥήματ’, εἰ βούλεσθ’ ἀκοῦσαι τήνδ’
ὅπως ἀπώλετο. πρῶτα μὲν γὰρ †αὐτῆς ἦρξεν† Φειδίας πράξας
κακῶς· εἶτα Περικλέης φοβηθεὶς μὴ μετάσχοι τῆς τύχης, τὰς
φύσεις ὑμῶν δεδοικὼς καὶ τὸν αὐτοδὰξ τρόπον, πρὶν παθεῖν τι
δεινὸν αὐτός, ἐξέφλεξε τὴν πόλιν. ἐμβαλὼν σπινθῆρα μικρὸν
Μεγαρικοῦ ψηφίσματος, ἐξεφύσησεν τοσοῦτον πόλεμον ὥστε τῷ
καπνῷ πάντας Ἕλληνας δακρῦσαι, τούς τ’ ἐκεῖ τούς τ’
ἐνθάδε. ὡς δ’ ἅπαξ †τὸ πρῶτον ἄκουσ’† ἐψόφησεν ἄμπελος
καὶ πίθος πληγεὶς ὑπ’ ὀργῆς ἀντελάκτισεν πίθῳ, οὐκέτ’ ἦν
οὐδεὶς ὁ παύσων, ἥδε δ’ ἠφανίζετο. ταῦτα τοίνυν μὰ τὸν
Ἀπόλλω ’γὼ ’πεπύσμην οὐδενός, οὐδ’ ὅπως αὐτῇ προσήκοι
Φειδίας ἠκηκόη. οὐδ’ ἔγωγε πλήν γε νυνί. ταῦτ’ ἄρ’
εὐπρόσωπος ἦν, οὖσα συγγενὴς ἐκείνου. πολλά γ’ ἡμᾶς
λανθάνει. κᾆτ’ ἐπειδὴ ’γνωσαν ὑμᾶς αἱ πόλεις ὧν ἤρχετε
ἠγριωμένους ἐπ’ ἀλλήλοισι καὶ σεσηρότας, πάντ’ ἐμηχανῶντ’
ἐφ’ ὑμῖν τοὺς φόρους φοβούμεναι, κἀνέπειθον τῶν Λακώνων
τοὺς μεγίστους χρήμασιν. οἱ δ’ ἅτ’ ὄντες αἰσχροκερδεῖς καὶ
διειρωνόξενοι τήνδ’ ἀπορρίψαντες αἰσχρῶς τὸν πόλεμον
ἀνήρπασαν· κᾆτα τἀκείνων γε κέρδη τοῖς γεωργοῖς ἦν κακά·
αἱ γὰρ ἐνθένδ’ αὖ τριήρεις ἀντιτιμωρούμεναι οὐδὲν αἰτίων
ἂν ἀνδρῶν τὰς κράδας κατήσθιον. ἐν δίκῃ μὲν οὖν, ἐπεί
τοι τὴν κορώνεών γέ μου ἐξέκοψαν, ἣν ἐγὼ ’φύτευσα
κἀξεθρεψάμην. νὴ Δί’ ὦ μέλ’ ἐνδίκως <γε> δῆτ’, ἐπεὶ
κἀμοῦ λίθον ἐμβαλόντες ἑξμέδιμνον κυψέλην ἀπώλεσαν. κᾆτα
δ’ ὡς ἐκ τῶν ἀγρῶν ξυνῆλθεν οὑργάτης λεώς, τὸν τρόπον
πωλούμενος τὸν αὐτὸν οὐκ ἐμάνθανεν, ἀλλ’ ἅτ’ ὢν ἄνευ
γιγάρτων καὶ φιλῶν τὰς ἰσχάδας ἔβλεπεν πρὸς τοὺς λέγοντας·
οἱ δὲ γιγνώσκοντες εὖ τοὺς πένητας ἀσθενοῦντας κἀποροῦντας
ἀλφίτων, τήνδε μὲν δικροῖς ἐώθουν τὴν θεὸν κεκράγμασιν,
πολλάκις φανεῖσαν αὐτὴν τῆσδε τῆς χώρας πόθῳ, τῶν δὲ
συμμάχων ἔσειον τοὺς παχεῖς καὶ πλουσίους, αἰτίας ἂν
προστιθέντες, ὡς φρονεῖ τὰ Βρασίδου. εἶτ’ ἂν ὑμεῖς τοῦτον
ὥσπερ κυνίδῑ ἐσπαράττετε· ἡ πόλις γὰρ ὠχριῶσα κἀν φόβῳ
καθημένη, ἅττα διαβάλοι τις αὐτῇ, ταῦτ’ ἂν ἥδιστ’
ἤσθιεν. οἳ δὲ τὰς πληγὰς ὁρῶντες ἃς ἐτύπτονθ’ οἱ ξένοι
χρυσίῳ τῶν ταῦτα ποιούντων ἐβύνουν τὸ στόμα, ὥστ’
ἐκείνους μὲν ποιῆσαι πλουσίους, ἡ δ’ Ἑλλὰς ἂν ἐξερημωθεῖσ’
ἂν ὑμᾶς ἔλαθε. ταῦτα δ’ ἦν ὁ δρῶν βυρσοπώλης. παῦε παῦ’
ὦ δέσποθ’ Ἑρμῆ, μὴ λέγε, ἀλλ’ ἔα τὸν ἄνδρ’ ἐκεῖνον
οὗπερ ἔστ’ εἶναι κάτω· οὐ γὰρ ἡμέτερος ἔτ’ ἔστ’
ἐκεῖνος ἁνὴρ ἀλλὰ σός. ἅττ’ ἂν οὖν λέγῃς ἐκεῖνον,
κεἰ πανοῦργος ἦν, ὅτ’ ἔζη, καὶ λάλος καὶ συκοφάντης καὶ
κύκηθρον καὶ τάρακτρον, ταῦθ’ ἁπαξάπαντα νυνὶ τοὺς σεαυτοῦ
λοιδορεῖς. ἀλλ’ ὅ τι σιωπᾷς ὦ πότνια κάτειπέ μοι. ἀλλ’
οὐκ ἂν εἴποι πρός γε τοὺς θεωμένους· ὀργὴν γὰρ αὐτοῖς
ὧν ἔπαθε πολλὴν ἔχει. ἡ δ’ ἀλλὰ πρὸς σὲ μικρὸν εἰπάτω
μόνον. εἴφ’ ὅ τι νοεῖς αὐτοῖσι πρὸς ἔμ’ ὦ φιλτάτη. ἴθ’
ὦ γυναικῶν μισοπορπακιστάτη. εἶεν, ἀκούω. ταῦτ’ ἐπικαλεῖς;
μανθάνω. ἀκούσαθ’ ὑμεῖς ὧν ἕνεκα μομφὴν ἔχει. ἐλθοῦσά
φησιν αὐτομάτη μετὰ τἀν Πύλῳ σπονδῶν φέρουσα τῇ πόλει
κίστην πλέαν ἀποχειροτονηθῆναι τρὶς ἐν τἠκκλησίᾳ. ἡμάρτομεν
ταῦτ’· ἀλλὰ συγγνώμην ἔχε· ὁ νοῦς γὰρ ἡμῶν ἦν τότ’ ἐν
τοῖς σκύτεσιν. ἴθι νυν ἄκουσον οἷον ἄρτι μ’ ἤρετο, ὅστις
κακόνους αὐτῇ μάλιστ’ ἦν ἐνθάδε, χὤστις φίλος κἄσπευδεν
εἶναι μὴ μάχας. εὐνούστατος μὲν ἦν μακρῷ Κλεώνυμος.
ποῖός τις οὖν εἶναι δοκεῖ τὰ πολεμικὰ ὁ Κλεώνυμος; ψυχήν
γ’ ἄριστος πλήν γ’ ὅτι οὐκ ἦν ἄρ’ οὗπέρ φησιν εἶναι
τοῦ πατρός. εἰ γάρ ποτ’ ἐξέλθοι στρατιώτης, εὐθέως
ἀποβολιμαῖος τῶν ὅπλων ἐγίγνετο. ἔτι νῦν ἄκουσον οἷον
ἄρτι μ’ ἤρετο, ὅστις κρατεῖ νῦν τοῦ λίθου τοῦ ’ν τῇ
πυκνί. Ὑπέρβολος νῦν τοῦτ’ ἔχει τὸ χωρίον. αὕτη τί
ποιεῖς; τὴν κεφαλὴν ποῖ περιάγεις; ἀποστρέφεται τὸν δῆμον
ἀχθεσθεῖσ’ ὅτι αὑτῷ πονηρὸν προστάτην ἐπεγράψατο. ἀλλ’
οὐκέτ’ αὐτῷ χρησόμεθ’ οὐδέν, ἀλλὰ νῦν ἀπορῶν ὁ δῆμος
ἐπιτρόπου καὶ γυμνὸς ὢν τοῦτον τέως τὸν ἄνδρα περιεζώσατο.
πῶς οὖν ξυνοίσει ταῦτ’ ἐρωτᾷ τῇ πόλει. εὐβουλότεροι
γενησόμεθα. τρόπῳ τίνι; ὅτι τυγχάνει λυχνοποιὸς ὤν. πρὸ
τοῦ μὲν οὖν ἐψηλαφῶμεν ἐν σκότῳ τὰ πράγματα, νυνὶ δ’
ἅπαντα πρὸς λύχνον βουλεύσομεν. ὢ ὤ, οἷά μ’ ἐκέλευσεν
ἀναπυθέσθαι σου. τὰ τί; πάμπολλα καὶ τἀρχαῖ’ ἃ κατέλιπεν
τότε· πρῶτον δ’ ὅ τι πράττει Σοφοκλέης ἀνήρετο. εὐδαιμονεῖ,
πάσχει δὲ θαυμαστόν. τὸ τί; ἐκ τοῦ Σοφοκλέους γίγνεται
Σιμωνίδης. Σιμωνίδης; πῶς; ὅτι γέρων ὢν καὶ σαπρὸς κέρδους
ἕκατι κἂν ἐπὶ ῥιπὸς πλέοι. τί δαί; Κρατῖνος ὁ σοφὸς
ἔστιν; ἀπέθανεν ὅθ’ οἱ Λάκωνες ἐνέβαλον. τί παθών; ὅ τι;
ὼρακιάσας· οὐ γὰρ ἐξηνέσχετο ἰδὼν πίθον καταγνύμενον οἴνου
πλέων. χἄτερα πόσ’ ἄττ’ οἴει γεγενῆσθ’ ἐν τῇ πόλει;
ὥστ’ οὐδέποτ’ ὦ δέσποιν’ ἀφησόμεσθά σου. ἴθι νυν ἐπὶ
τούτοις τὴν Ὀπώραν λάμβανε γυναῖκα σαυτῷ τήνδε· κᾆτ’ ἐν
τοῖς ἀγροῖς ταύτῃ ξυνοικῶν ἐκποιοῦ σαυτῷ βότρυς. ὦ
φιλτάτη δεῦρ’ ἐλθὲ καὶ δός μοι κύσαι. ἆρ’ ἂν βλαβῆναι διὰ
χρόνου τί σοι δοκῶ ὦ δέσποθ’ Ἑρμῆ τῆς Ὀπώρας κατελάσας;
οὐκ εἴ γε κυκεῶν’ ἐπιπίοις βληχωνίαν. ἀλλ’ ὡς τάχιστα τήνδε
τὴν Θεωρίαν ἀπάγαγε τῇ βουλῇ λαβών, ἧσπέρ ποτ’ ἦν. ὦ
μακαρία βουλὴ σὺ τῆς Θεωρίας, ὅσον ῥοφήσει ζωμὸν ἡμερῶν
τριῶν, ὅσας δὲ κατέδει ξόλικας ἑφθὰς καὶ κρέα. ἀλλ’ ὦ
φίλ’ Ἑρμῆ χαῖρε πολλά. ·καὶ σύ γε ὦνθρωπε χαίρων ἄπιθι
καὶ μέμνησό μου. ὦ κάνθαρ’ οἴκαδ’ οἴκαδ’ ἀποπετώμεθα. οὐκ
ἐνθάδ’ ὦ τᾶν ἔστι. ποῖ γὰρ οἴχεται; ὑφ’ ἅρματ’ ἐλθὼν
Ζηνὸς ἀστραπηφορεῖ. πόθεν οὖν ὁ τλήμων ἐνθάδ’ ἕξει σιτία;
τὴν τοῦ Γανυμήδους ἀμβροσίαν σιτήσεται. πῶς δῆτ’ ἐγὼ
καταβήσομαι; θάρρει, καλῶς· τῃδὶ παρ’ αὐτὴν τὴν θεόν. δεῦρ’
ὦ κόραι ἕπεσθον ἅμ’ ἐμοὶ θᾶττον, ὡς πολλοὶ πάνυ
ποθοῦντες ὑμᾶς ἀναμένουσ’ ἐστυκότες. ἀλλ’ ἴθι χαίρων·
ἡμεῖς δὲ τέως τάδε τὰ σκεύη παραδόντες τοῖς ἀκολούθοις
δῶμεν σῴζειν, ὡς εἰώθασι μάλιστα περὶ τὰς σκηνὰς πλεῖστοι
κλέπται κυπτάζειν καὶ κακοποιεῖν. ἀλλὰ φυλάττετε ταῦτ’
ἀνδρείως· ἡμεῖς δ’ αὖ τοῖσι θεαταῖς ἣν ἔχομεν ὁδὸν
λόγων εἴπωμεν ὅσα τε νοῦς ἔχει. χρῆν μὲν τύπτειν τοὺς
ῥαβδούχους, εἴ τις κωμῳδοποιητὴς αὑτὸν ἐπῄνει πρὸς τὸ
θέατρον παραβὰς ἐν τοῖς ἀναπαίστοις· εἰ δ’ οὖν εἰκός τινα
τιμῆσαι, θύγατερ Διός, ὅστις ἄριστος κωμῳδοδιδάσκαλος
ἀνθρώπων καὶ κλεινότατος γεγένηται, ἄξιος εἶναί φησ’
εὐλογίας μεγάλης ὁ διδάσκαλος ἡμῶν. πρῶτον μὲν γὰρ τοὺς
ἀντιπάλους μόνος ἀνθρώπων κατέπαυσεν ἐς τὰ ῥάκια σκώπτοντας
ἀεὶ καὶ τοῖς φθειρσὶν πολεμοῦντας, τούς θ’ Ἡρακλέας τοὺς
μάττοντας καὶ τοὺς πεινῶντας ἐκείνους ἐξήλασ’ ἀτιμώσας
πρῶτος, καὶ τοὺς δούλους παρέλυσεν τοὺς φεύγοντας
κἀξαπατῶντας καὶ τυπτομένους ἐπίτηδες, οὓς ἐξῆγον κλάοντας
ἀεί, καὶ τούτους οὕνεκα τουδί, ἵν’ ὁ σύνδουλος σκώψας
αὐτοῦ τὰς πληγὰς εἶτ’ ἀνέροιτο, ‘ὦ κακόδαιμον τί τὸ
δέρμ’ ἔπαθες; μῶν ὑστριχὶς εἰσέβαλέν σοι ἐς τὰς πλευρὰς
πολλῇ στρατιᾷ κἀδενδροτόμησε τὸ νῶτον;’ τοιαῦτ’ ἀφελὼν
κακὰ καὶ φόρτον καὶ βωμολοχεύματ’ ἀγεννῆ ἐποίησε τέχνην
μεγάλην ἡμῖν κἀπύργωσ’ οἰκοδομήσας ἔπεσιν μεγάλοις καὶ
διανοίαις καὶ σκώμμασιν οὐκ ἀγοραίοις, οὐκ ἰδιώτας
ἀνθρωπίσκους κωμῳδῶν οὐδὲ γυναῖκας, ἀλλ’ Ἡρακλέους ὀργήν
τιν’ ἔχων τοῖσι μεγίστοις ἐπεχείρει, διαβὰς βυρσῶν ὀσμὰς
δεινὰς κἀπειλὰς βορβοροθύμους, καὶ πρῶτον μὲν μάχομαι πάντων
αὐτῷ τῷ καρχαρόδοντι, οὗ δεινόταται μὲν ἀπ’ ὀφθαλμῶν
Κύννης ἀκτῖνες ἔλαμπον, ἑκατὸν δὲ κύκλῳ κεφαλαὶ κολάκων
οἰμωξομένων ἐλιχμῶντο περὶ τὴν κεφαλήν, φωνὴν δ’ εἶχεν
χαράδρας ὄλεθρον τετοκυίας, φώκης δ’ ὀσμήν, Λαμίας ὄρχεις
ἀπλύτους, πρωκτὸν δὲ καμήλου. τοιοῦτον ἰδὼν τέρας οὐ
κατέδεισ’, ἀλλ’ ὑπὲρ ὑμῶν πολεμίζων ἀντεῖχον ἀεὶ καὶ τῶν
ἄλλων νήσων. ὧν οὕνεκα νυνὶ ἀποδοῦναί μοι τὴν χάριν
ὑμᾶς εἰκὸς καὶ μνήμονας εἶναι. καὶ γὰρ πρότερον πράξας
κατὰ νοῦν οὐχὶ παλαίστρας περινοστῶν παῖδας ἐπείρων, ἀλλ’
ἀράμενος τὴν σκευὴν εὐθὺς ἐχώρουν, παῦρ’ ἀνιάσας, πόλλ’
εὐφράνας, πάντα παρασχὼν τὰ δέοντα. πρὸς ταῦτα χρεὼν εἶναι
μετ’ ἐμοῦ καὶ τοὺς ἄνδρας καὶ τοὺς παῖδας· καὶ τοῖς
φαλακροῖσι παραινοῦμεν ξυσπουδάζειν περὶ τῆς νίκης. πᾶς γάρ
τις ἐρεῖ νικῶντος ἐμοῦ κἀπὶ τραπέζῃ καὶ ξυμποσίοις, ‘φέρε
τῷ φαλακρῷ, δὸς τῷ φαλακρῷ τῶν τρωγαλίων, καὶ μἀφαίρει
γενναιοτάτου τῶν ποιητῶν ἀνδρὸς τὸ μέτωπον ἔχοντος.’ Μοῦσα
σὺ μὲν πολέμους ἀπωσαμένη μετ’ ἐμοῦ τοῦ φίλου χόρευσον,
κλείουσα θεῶν τε γάμους ἀνδρῶν τε δαῖτας καὶ θαλίας μακάρων·
σοὶ γὰρ τάδ’ ἐξ ἀρχῆς μέλει. ἢν δέ σε Καρκίνος ἐλθὼν
ἀντιβολῇ μετὰ τῶν παίδων χορεῦσαι, μήθ’ ὑπάκουε μήτ’
ἔλθῃς συνέριθος αὐτοῖς, ἀλλὰ νόμιζε πάντας ὄρτυγας
οἰκογενεῖς γυλιαύχενας ὀρχηστὰς ναννοφυεῖς σφυράδων
ἀποκνίσματα μηχανοδίφας. καὶ γὰρ ἔφασχ’ ὁ πατὴρ ὃ παρ’
ἐλπίδας εἶχε τὸ δρᾶμα γαλῆν τῆς ἑσπέρας ἀπάγξαι. τοιάδε
χρὴ Χαρίτων δαμώματα καλλικόμων τὸν σοφὸν ποιητὴν ὑμνεῖν,
ὅταν ἠρινὰ μὲν φωνῇ χελιδὼν ἑζομένη κελαδῇ, χορὸν δὲ μὴ
’χῃ Μόρσιμος μηδὲ Μελάνθιος, οὗ δὴ πικροτάτην ὄπα
γηρύσαντος ἤκουσ’ ἡνίκα τῶν τραγῳδῶν τὸν χορὸν εἶχον
ἁδελφός τε και αὐτός, ἄμφω Γοργόνες ὀψοφάγοι βατιδοσκόποι
Ἅρπυιαι, γραοσόβαι μιαροὶ τραγομάσχαλοι ἰχθυολῦμαι· ὧν
καταχρεμψαμένη μέγα καὶ πλατὺ Μοῦσα θεὰ μετ’ ἐμοῦ ξύμπαιζε
τὴν ἑορτήν. ὡς χαλεπὸν ἐλθεῖν ἦν ἄρ’ εὐθὺ τῶν θεῶν.
ἔγωγέ τοι πεπόνηκα κομιδῇ τὼ σκέλει. μικροὶ δ’ ὁρᾶν
ἄνωθεν ἦστ’. ἔμοιγέ τοι ἀπὸ τοὐρανοῦ ’φαίνεσθε κακοήθεις
πάνυ, ἐντευθενὶ δὲ πολύ τι κακοηθέστεροι. ὦ δέσποθ’ ἥκεις;
ὡς ἐγὼ ’πυθόμην τινός. τί δ’ ἔπαθες; ἤλγουν τὼ σκέλει
μακρὰν ὁδὸν διεληλυθώς. ἴθι νυν κάτειπέ μοι— τὸ τί; ἄλλον
τιν’ εἶδες ἄνδρα κατὰ τὸν ἀέρα πλανώμενον πλὴν σαυτόν;
οὔκ, εἰ μή γέ που ψυχὰς δύ’ ἢ τρεῖς διθυραμβοδιδασκάλων.
τί δ’ ἔδρων; ξυνελέγοντ’ ἀναβολὰς ποτώμεναι τὰς
ἐνδιαεριαυερινηχέτους τινάς. οὐκ ἦν ἄρ’ οὐδ’ ἃ λέγουσι,
κατὰ τὸν ἀέρα ὡς ἀστέρες γιγνόμεθ’, ὅταν τις ἀποθάνῃ;
μάλιστα. καὶ τίς ἐστιν ἀστὴρ νῦν ἐκεῖ; Ἴων ὁ Χῖος,
ὅσπερ ἐποίησεν πάλαι ἐνθάδε τὸν ἀοῖόν ποθ’· ὡς δ’ ἦλθ’,
εὐθέως ἀοῖον αὐτὸν πάντες ἐκάλουν ἀστέρα. τίνες γάρ εἰσ’
οἱ διατρέχοντες ἀστέρες, οἳ καόμενοι θέουσιν; ἀπὸ δείπνου
τινὲς τῶν πλουσίων οὗτοι βαδίζουσ’ ἀστέρων, ἰπνοὺς
ἔχοντες, ἐν δὲ τοῖς ἰπνοῖσι πῦρ. ἀλλ’ εἴσαγ’ ὡς τάχιστα
ταυτηνὶ λαβών, καὶ τὴν πύελον κατάκλυζε καὶ θέρμαιν’ ὕδωρ,
στόρνυ τ’ ἐμοὶ καὶ τῇδε κουρίδιον λέχος. καὶ ταῦτα δράσας
ἧκε δεῦρ’ αὖθις πάλιν· ἐγὼ δ’ ἀποδώσω τήνδε τῇ βουλῇ
τέως. πόθεν δ’ ἔλαβες ταύτας; ὁπόθεν; ἐκ τοὐρανοῦ. οὐκ ἂν
ἔτι δοίην τῶν θεῶν τριώβολον, εἰ πορνοβοσκοῦσ’ ὥσπερ ἡμεῖς
οἱ βροτοί. οὔκ, ἀλλὰ κἀκεῖ ζῶσιν ἀπὸ τούτων τινές. ἄγε
νυν ἴωμεν. εἰπέ μοι, δῶ καταφαγεῖν ταύτῃ τι; μηδέν· οὐ γὰρ
ἐθελήσει θαγεῖν οὔτ’ ἄρτον οὔτε μᾶζαν, εἰωθυῖ’ ἀεὶ παρὰ
τοῖς θεοῖσιν ἀμβροσίαν λείχειν ἄνω. λείχειν ἄρ’ αὐτῇ
κἀνθάδε σκευαστέον. εὐδαιμονικῶς γ’ ὁ πρεσβύτης, ὅσα γ’ ὧδ’
ἰδεῖν, τὰ νῦν τάδε πράττει. τί δῆτ’ ἐπειδὰν νυμφίον μ’
ὁρᾶτε λαμπρὸν ὄντα; ζηλωτὸς ἔσει, γέρον, αὖθις νέος ὢν
πάλιν, μύρῳ κατάλειπτος. οἶμαι. τί δῆθ’ ὅταν ξυνὼν τῶν
τιτθίων ἔχωμαι; εὐδαιμονέστερος φανεῖ τῶν Καρκίνου στροβίλων.
οὔκουν δικαίως; ὅστις εἰς ὄχημα κανθάρου ’πιβὰς ἔσωσα
τοὺς Ἕλληνας, ὥστ’ ἐν τοῖς ἀγροῖσιν αὐτοὺς ἅπαντας
ὄντας ἀσφαλῶς βινεῖν τε καὶ καθεύδειν. ἡ παῖς λέλουται καὶ
τὰ τῆς πυγῆς καλά· ὁ πλακοῦς πέπεπται, σησαμῆ ξυμπλάττεται.
καὶ τἄλλ’ ἁπαξάπαντα· τοῦ πέους δὲ δεῖ. ἴθι νυν ἀποδῶμεν
τήνδε τὴν Θεωρίαν ἀνύσαντε τῇ βουλῇ. τίς αὑτηί; τί φῄς;
αὕτη Θεωρία ’στίν. ἣν ἡμεῖς ποτε ἐπαίομεν Βραυρωνάδ’
ὑποπεπωκότες; σάφ’ ἴσθι, κἀλήφθη γε μόλις. ὦ δέσποτα ὅσην
ἔχει τὴν πρωκτοπεντετηρίδα. εἶεν, τίς ἐσθ’ ὑμῶν δίκαιος,
τίς ποτε; τίς διαφυλάξει τήνδε τῇ βουλῇ λαβών; οὗτος τί
περιγράφεις; τὸ δεῖν’ εἰς Ἴσθμια σκηνὴν ἐμαυτοῦ τῷ πέει
καταλαμβάνω. οὔπω λέγεθ’ ὑμεῖς τίς ὁ φυλάξων. δεῦρο σύ·
καταθήσομαι γὰρ αὐτὸς ἐς μέσους ἄγων. ἐκεινοσὶ νεύει. τίς;
ὅστις; Ἀριφράδης, ἄγειν παρ’ αὑτὸν ἀντιβολῶν. ἀλλ’ ὦ
μέλε τὸν ζωμὸν αὐτῆς προσπεσὼν ἐκλάψεται. ἄγε δὴ σὺ
κατάθου πρῶτα τὰ σκεύη χαμαί. βουλή, πρυτάνεις, ὁρᾶτε τὴν
Θεωρίαν. σκέψασθ’ ὅσ’ ὑμῖν ἀγαθὰ παραδώσω φέρων, ὥστ’
εὐθέως ἄραντας ὑμᾶς τὼ σκέλει ταύτης μετέωρα καταγαγεῖν
ἀνάρρυσιν. τουτὶ δ’ ὁρᾶτ’ ὀπτάνιον ἡμῖν ὡς καλόν. διὰ
ταῦτα καὶ κεκάπνικ’ ἄρ’· ἐνταυθοῖ γὰρ <οὖν> πρὸ τοῦ
πολέμου τὰ λάσανα τῇ βουλῇ ποτ’ ἦν. ἔπειτ’ ἀγῶνά γ’
εὐθὺς ἐξέσται ποιεῖν ταύτην ἔχουσιν αὔριον καλὸν πάνυ,
ἐπὶ γῆς παλαίειν, τετραποδηδὸν ἑστάναι, πλαγίαν καταβάλλειν,
ἐς γόνατα κύβδ’ ἑστάναι, καὶ παγκράτιόν γ’ ὑπαλειψαμένοις
νεανικῶς παίειν ὀρύττειν πὺξ ὁμοῦ καὶ τῷ πέει· τρίτῃ δὲ
μετὰ ταῦθ’ ἱπποδρομίαν ἄξετε, ἵνα δὴ κέλης κέλητα
παρακελητιεῖ, ἅρματα δ’ ἐπ’ ἀλλήλοισιν ἀνατετραμμένα φυσῶντα
καὶ πνέοντα προσκινήσεται· ἕτεροι δὲ κείσονταί γ’
ἀπεψωλημένοι περὶ ταῖσι καμπαῖς ἡνίοχοι πεπτωκότες. ἀλλ’ ὦ
πρυτάνεις δέχεσθε τὴν Θεωρίαν. θέασ’ ὡς προθύμως ὁ πρύτανις
παρεδέξατο. ἀλλ’ οὐκ ἂν εἴ τι προῖκα προσαγαγεῖν σ’ ἔδει,
ἀλλ’ ηὗρον ἄν σ’ ὑπέχοντα τὴν ἐκεχειρίαν. ἦ χρηστὸς
ἀνὴρ πολίτης ἐστὶν ἅπασιν ὅστις γ’ ἐστὶ τοιοῦτος. ὅταν
τρυγᾶτ’, εἴσεσθε πολλῷ μᾶλλον οἷός εἰμι. καὶ νῦν σύ γε
δῆλος εἶ· σωτὴρ γὰρ ἅπασιν ἀνθρώποις γεγένησαι. φήσεις
ἐπειδὰν ἐκπίῃς οἴνου νέου λεπαστήν. καὶ πλήν γε τῶν θεῶν
ἀεί σ’ ἡγησόμεσθα πρῶτον. πολλῶν γὰρ ὑμῖν ἄξιος Τρυγαῖος
ἁθμονεὺς ἐγώ, δεινῶν ἀπαλλάξας πόνων τὸν δημότην ὅμιλον,
καὶ τὸν γεωργικὸν λεὼν Ὑπέρβολόν τε παύσας. ἄγε δὴ τί
νῷν ἐντευθενὶ ποιητέον; τί δ’ ἄλλο γ’ ἢ ταύτην χύτραις
ἱδρυτέον; χύτραισιν, ὥσπερ μεμφόμενον Ἑρμῄδιον; τί δαὶ
δοκεῖ; βούλεσθε λαρινῷ βοΐ; βοΐ; μηδαμῶς, ἵνα μὴ βοηθεῖν
ποι δέῃ. ἀλλ’ ὑὶ παχείᾳ καὶ μεγάλῃ; μὴ μή. τιή; ἵνα μὴ
γένηται Θεογένους ὑηνία. τῷ δὴ δοκεῖ σοι δῆτα τῶν λοιπῶν;
ὀί. ὀί; ναὶ μὰ Δί’. ἀλλὰ τοῦτό γ’ ἔστ’ Ἰωνικὸν τὸ
ῥῆμ’. ἐπίτηδές γ’, ἵν’ <ὅταν> ἐν τἠκκλησίᾳ ὡς χρὴ
πολεμεῖν λέγῃ τις, οἱ καθήμενοι ὑπὸ τοῦ δέους λέγωσ’
Ἰωνικῶς ὀὶ— εὖ τοι λέγεις. καὶ τἄλλα γ’ ὦσιν ἤπιοι.
ὥστ’ ἐσόμεθ’ ἀλλήλοισιν ἀμνοὶ τοὺς τρόπους καὶ τοῖσι
συμμάχοισι πρᾳότεροι πολύ. ἴθι νυν ἄγ’ ὡς τάχιστα τὸ
πρόβατον λαβών· ἐγὼ δὲ ποριῶ βωμὸν ἐφ’ ὅτου θύσομεν. ὡς
πάνθ’ ὅσ’ ἂν θεὸς θέλῃ χἠ τύχη κατορθοῖ, χωρεῖ κατὰ
νοῦν, ἕτερον δ’ ἑτέρῳ τούτων κατὰ καιρὸν ἀπαντᾷ. ὡς
ταῦτα δῆλά γ’ ἔσθ’· ὁ γὰρ βωμὸς θύρασι καὶ δή. ἐπείγετέ
νυν ἐν ὅσῳ σοβαρὰ θεόθεν κατέχει πολέμου μετάτροπος αὔρα.
νῦν γὰρ δαίμων φανερῶς εἰς ἀγαθὰ μεταβιβάζει. τὸ κανοῦν
πάρεστ’ ὀλὰς ἔχον καὶ στέμμα καὶ μάχαιραν, καὶ πῦρ γε
τουτί, κοὐδὲν ἴσχει πλὴν τὸ πρόβατον ὑμᾶς. οὔκουν
ἁμιλλήσεσθον; ὡς ἢν Χαῖρις ὑμᾶς ἴδῃ, πρόσεισιν αὐλήσων
ἄκλητος, κᾆτα τοῦτ’ εὖ οἶδ’ ὅτι φυσῶντι καὶ πονουμένῳ
προσδώσετε δήπου. ἄγε δὴ τὸ κανοῦν λαβὼν σὺ καὶ τὴν
χέρνιβα περίιθι τὸν βωμὸν ταχέως ἐπιδέξια. ἰδού· λεγοις ἂν
ἄλλο· περιελήλυθα. φέρε δὴ τὸ δαλίον τόδ’ ἐμβάψω λαβών,
σείου σὺ ταχέως· σὺ δὲ πρότεινε τῶν ὀλῶν, καὐτός γε
χερνίπτου παραδοὺς ταύτην ἐμοί, καὶ τοῖς θεαταῖς ῥῖπτε τῶν
κριθῶν. ἰδού. ἔδωκας ἤδη; νὴ τὸν Ἑρμῆν ὥστε γε τούτων
ὅσοιπέρ εἰσι τῶν θεωμένων οὐκ ἔστιν οὐδεὶς ὅστις οὐ
κριθὴν ἔχει. οὐχ αἱ γυναῖκές γ’ ἔλαβον. ἀλλ’ εἰς ἑσπέραν
δώσουσιν αὐταῖς ἅνδρες. ἀλλ’ εὐχώμεθα. τίς τῇδε; ποῦ ποτ’
εἰσὶ πολλοὶ κἀγαθοί; τοισδὶ φέρε δῶ· πολλοὶ γάρ εἰσι
κἀγαθοί. τούτους ἀγαθοὺς ἐνόμισας; οὐ γάρ, οἵτινες ἡμῶν
καταχεόντων ὕδωρ τοσουτονὶ ἐς ταὐτὸ τοῦθ’ ἑστᾶσ’ ἰόντες
χωρίον; ἀλλ’ ὡς τάχιστ’ εὐχώμεθ’. εὐχώμεσθα δή. ὦ
σεμνοτάτη βασίλεια θεὰ πότνῑ Εἰρήνη, δέσποινα χορῶν,
δέσποινα γάμων, δέξαι θυσίαν τὴν ἡμετέραν. δέξαι δῆτ’ ὦ
πολυτιμήτη νὴ Δία, καὶ μὴ ποίει γ’ ἅπερ αἱ μοιχευόμεναι
δρῶσι γυναῖκες. καὶ γὰρ ἐκεῖναι παρακλίνασαι τῆς αὐλείας
παρακύπτουσιν, κἄν τις προσέχῃ τὸν νοῦν αὐταῖς ἀναχωροῦσιν,
κᾆτ’ ἢν ἀπίῃ παρακύπτουσιν. τούτων σὺ ποίει μηδὲν ἔθ’
ἡμᾶς. μὰ Δί’ ἀλλ’ ἀπόφηνον ὅλην σαυτὴν γενναιοπρεπῶς
τοῖσιν ἐρασταῖς ἡμῖν, οἵ σου τρυχόμεθ’ ἤδη τρία καὶ δέκ’
ἔτη, λῦσον δὲ μάχας καὶ κορκορυγάς, ἵνα Λυσιμάχην σε
καλῶμεν. παῦσον δ’ ἡμῶν τὰς ὑπονοίας τὰς περικόμψους, αἷς
στωμυλλόμεθ’ εἰς ἀλλήλους· μεῖξον δ’ ἡμᾶς τοὺς Ἕλληνας
πάλιν ἐξ ἀρχῆς φιλίας χυλῷ καὶ συγγνώμῃ τινὶ πρᾳοτέρᾳ
κέρασον τὸν νοῦν· καὶ τὴν ἀγορὰν ἡμῖν ἀγαθῶν ἐμπλησθῆναι,
μεγάλων σκορόδων, σικύων πρῴων, μήλων, ῥοιῶν. δούλοισι
χλανισκιδίων μικρῶν· κἀκ Βοιωτῶν γε φέροντας ἰδεῖν χῆνας
νήττας φάττας τροχίλους· καὶ Κωπᾴδων ἐλθεῖν σπυρίδας, καὶ
περὶ ταύτας ἡμᾶς ἁθρόους ὀψωνοῦντας τυρβάζεσθαι Μορύχῳ
Τελέᾳ Γλαυκέτῃ, ἄλλοις τένθαις πολλοῖς· κᾆτα Μελάνθιον
ἥκειν ὕστερον ἐς τὴν ἀγοράν, τὰς δὲ πεπρᾶσθαι, τὸν δ’
ὀτοτύζειν, εἶτα μονῳδεῖν ἐκ Μηδείας, ‘ὀλόμαν ὀλόμαν,
ἀποχηρωθεὶς τᾶς ἐν τεύτλοισι λοχευομένας·’ τοὺς δ’ ἀνθρώπους
ἐπιχαίρειν. ταῦτ’ ὦ πολυτίμητ’ εὐχομένοις ἡμῖν δίδου. λαβὲ
τὴν μάχαιραν· εἶθ’ ὅπως μαγειρικῶς σφάξεις τὸν οἶν. ἀλλ’
οὐ θέμις. τιὴ τί δή; οὐχ ἥδεται δήπουθεν Εἰρήνη σφαγαῖς,
οὐδ’ αἱματοῦται βωμός. ἀλλ’ εἴσω φέρων θύσας τὰ μηρἴ
ἐξελὼν δεῦρ’ ἔκφερε, χοὔτω τὸ πρόβατον τῷ χορηγῷ
σῴζεται. σέ τοι θύρασι χρὴ . . . μένοντα τοίνυν σχίζας δευρὶ
τιθέναι ταχέως τά τε πρόσφορα πάντ’ ἐπὶ τούτοις. οὔκουν
δοκῶ σοι μαντικῶς τὸ φρύγανον τίθεσθαι; πῶς δ’ οὐχί; τί γάρ
σε πέφευγ’ ὅσα χρὴ σοφὸν ἄνδρα; τί δ’ οὐ σὺ φρονεῖς ὁπόσα
χρεών ἐστιν τόν γε σοφῇ δόκιμον φρενὶ πορίμῳ τε τόλμῃ; ἡ
σχίζα γοῦν ἐνημμένη τὸν Στιλβίδην πιέζει, καὶ τὴν τράπεζαν
οἴσομαι, καὶ παιδὸς οὐ δεήσει. τίς οὖν ἂν οὐκ
ἐπαινέσειεν ἄνδρα τοιοῦτον, ὅστις πόλλ’ ἀνατλὰς ἔσωσε τὴν
ἱερὰν πόλιν; ὥστ’ οὐχὶ μὴ παύσῃ ποτ’ ὢν ζηλωτὸς ἅπασιν.
ταυτὶ δέδραται. τίθεσο τὼ μηρὼ λαβών. ἐγὼ δ’ ἐπὶ σπλάγχν’
εἶμι καὶ θυλήματα. ἐμοὶ μελήσει ταῦτά γ’· ἀλλ’ ἥκειν
ἐχρῆν. ἰδοὺ πάρειμι. μῶν ἐπισχεῖν σοι δοκῶ; ὄπτα καλῶς νυν
αὐτά· καὶ γὰρ οὑτοσὶ προσέρχεται δάφνῃ τις ἐστεφανωμένος.
τίς ἄρα ποτ’ ἐστίν; ὡς ἀλαζὼν φαίνεται· μάντις τίς ἐστιν.
οὐ μὰ Δί’ ἀλλ’ Ἱεροκλέης οὗτός γέ πού ’σθ’ ὁ χρησμολόγος
οὑξ Ὠρεοῦ. τί ποτ’ ἄρα λέξει; δῆλός ἐσθ’ οὗτός γ’ ὅτι
ἐναντιώσεταί τι ταῖς διαλλαγαῖς. οὔκ, ἀλλὰ κατὰ τὴν κνῖσαν
εἰσελήλυθεν. μή νυν ὁρᾶν δοκῶμεν αὐτόν. εὖ λέγεις. τίς ἡ
θυσία ποθ’ αὑτηὶ καὶ τῷ θεῶν; ὀπτα σὺ σιγῇ κἄπαγ’ ἀπὸ
τῆς ὀσφύος. ὅτῳ δὲ θύετ’ οὐ φράσεθ’; ἡ κέρκος ποιεῖ
καλῶς; καλῶς δῆτ’ ὦ πότνῑ Εἰρήνη φίλη. ἄγε νυν ἀπάρχου
κᾆτα δὸς τἀπάργματα. ὀπτᾶν ἄμεινον πρῶτον. ἀλλὰ ταυταγὶ
ἤδη ’στὶν ὀπτά. πολλὰ πράττεις, ὅστις εἶ. κατάτεμνε. ποῦ
τράπεζα; τὴν σπονδὴν φέρε. ἡ γλῶττα χωρὶς τέμνεται.
μεμνήμεθα. ἀλλ’ οἶσθ’ ὃ δρᾶσον; ἢν φράσῃς. μὴ διαλέγου
νῷν μηδέν· Εἰρήνῃ γὰρ ἱερὰ θύομεν. ὦ μέλεοι θνητοὶ καὶ
νήπιοι, ἐς κεφαλὴν σοί. οἵτινες ἀφραδίῃσι θεῶν νόον οὐκ
ἀίοντες συνθήκας πεποίησθ’ ἄνδρες χαροποῖσι πιθήκοις,
αἰβοιβοῖ. τί γελᾷς; ἥσθην χαροποῖσι πιθήκοις. καὶ κέπφοι
τρήρωνες ἀλωπεκιδεῦσι πέπεισθε, ὧν δόλιαι ψυχαί, δόλιαι
φρένες. εἴθε σου εἶναι ὤφελεν ὦλαζὼν οὑτωσὶ θερμὸς ὁ
πλεύμων. εἰ γὰρ μὴ νύμφαι γε θεαὶ Βάκιν ἐξαπάτασκον, μηδὲ
Βάκις θνητούς, μηδ’ αὖ νύμφαι Βάκιν αὐτὸν— ἐξώλης ἀπόλοῑ,
εἰ μὴ παύσαιο βακίζων. οὔπω θέσφατον ἦν Εἰρήνης δέσμ’
ἀναλῦσαι, ἀλλὰ τόδε πρότερον— τοῖσδ’ ἁλσί γε παστέα ταυτί.
οὐ γάρ πω τοῦτ’ ἐστὶ φίλον μακάρεσσι θεοῖσιν, φυλόπιδος
λῆξαι, πρίν κεν λύκος οἶν ὑμεναιοῖ. καὶ πῶς ὦ κατάρατε
λύκος ποτ’ ἂν οἶν ὑμεναιοῖ; ὡς ἡ σφονδύλη φεύγουσα
πονηρότατον βδεῖ, †χἠ κώδων† ἀκαλανθὶς ἐπειγομένη τυφλὰ
τίκτει, τουτάκις οὔπω χρῆν τὴν εἰρήνην πεποιῆσθαι. ἀλλὰ τί
χρῆν ἡμᾶς; οὐ παύσασθαι πολεμοῦντας, ἢ διακαυνιάσαι πότεροι
κλαυσούμεθα μεῖζον, ἐξὸν σπεισαμένοις κοινῇ τῆς Ἑλλάδος
ἄρχειν; οὔποτε ποιήσεις τὸν καρκίνον ὀρθὰ βαδίζειν. οὔποτε
δειπνήσεις ἔτι τοῦ λοιποῦ ν’ πρυτανείῳ, οὐδ’ ἐπὶ τῷ
πραχθέντι ποιήσεις ὕστερον οὐδέν. οὐδέποτ’ ἂν θείης λεῖον
τὸν τραχὺν ἐχῖνον. ἆρα φενακίζων ποτ’ Ἀθηναίους ἔτι
παύσει; ποῖον γὰρ κατὰ χρησμὸν ἐκαύσατε μῆρα θεοῖσιν; ὅνπερ
κάλλιστον δήπου πεποίηκεν Ὅμηρος· ‘ὣς οἱ μὲν νέφος ἐχθρὸν
ἀπωσάμενοι πολέμοιο Εἰρήνην εἵλοντο καὶ ἱδρύσανθ’ ἱερείῳ.
αὐτὰρ ἐπεὶ κατὰ μῆρ’ ἐκάη καὶ σπλάγχν’ ἐπάσαντο,
ἔσπενδον δεπάεσσιν· ἐγὼ δ’ ὁδὸν ἡγεμόνευον·’ χρησμολόγῳ δ’
οὐδεὶς ἐδίδου κώθωνα φαεινόν. οὐ μετέχω τούτων· οὐ γὰρ
ταῦτ’ εἶπε Σίβυλλα. ἀλλ’ ὁ σοφός τοι νὴ Δί’ Ὅμηρος δεξιὸν
εἶπεν· ‘ἀφρήτωρ ἀθέμιστος ἀνέστιός ἐστιν ἐκεῖνος, ὃς
πολέμου ἔραται ἐπιδημίου ὀκρυόεντος.’ φράζεο δὴ μή πώς σε
δόλῳ φρένας ἐξαπατήσας ἰκτῖνος μάρψῃ. τουτὶ μέντοι σὺ
φυλάττου, ὡς οὗτος φοβερὸς τοῖς σπλάγχνοις ἐστὶν ὁ χρησμός.
ἔγχει δὴ σπονδὴν καὶ τῶν σπλάγχνων φέρε δευρί. ἀλλ’ εἰ
ταῦτα δοκεῖ, κἀγὼ ’μαυτῷ βαλανεύσω. σπονδὴ σπονδή. ἔγχει
δὴ κἀμοὶ καὶ σπλάγχνων μοῖραν ὄρεξον. ἀλλ’ οὔπω τοῦτ’
ἐστὶ φίλον μακάρεσσι θεοῖσιν· ἀλλὰ τόδε πρότερον, σπένδειν
ἡμᾶς, σὲ δ’ ἀπελθεῖν. ὦ πότνῑ Εἰρήνη παράμεινον τὸν βίον
ἡμῖν. πρόσφερε τὴν γλῶτταν. σὺ δὲ τὴν σαυτοῦ γ’ ἀπένεγκε.
σπονδή. καὶ ταυτὶ μετὰ τῆς σπονδῆς λαβὲ θᾶττον. οὐδεὶς
προσδώσει τῶν σπλάγχνων; οὐ γὰρ οἷόν τε ἡμῖν προσδιδόναι,
πρίν κεν λύκος οἶν ὑμεναιοῖ. ναὶ πρὸς τῶν γονάτων. ἄλλως
ὦ τᾶν ἱκετεύεις· οὐ γὰρ ποιήσεις λεῖον τὸν τραχὺν ἐχῖνον.
ἄγε δὴ θεαταὶ δεῦρο συσπλαγχνεύετε μετὰ νῷν. τί δὴ ’γώ;
τὴν Σίβυλλαν ἔσθιε. οὔτοι μὰ τὴν γῆν ταῦτα κατέδεσθον
μόνω, ἀλλ’ ἁρπάσομαι σφῷν αὐτά· κεῖται δ’ ἐν μέσῳ. ὦ
παῖε τὸν Βάκιν. μαρτύρομαι. κἄγωγ’ ὅτι τένθης εἶ σὺ
κἀλαζὼν ἀνήρ. παἶ αὐτὸν ἐπέχων τῷ ξύλῳ τὸν ἀλαζόνα.
σὺ μὲν οὖν· ἐγὼ δὲ τουτονὶ τῶν κῳδίων, ἁλάμβαν’ αὐτὸς
ἐξαπατῶν, ἐκβολβιῶ. οὐ καταβαλεῖς τὰ κῴδῑ ὦ θυηπόλε;
ἤκουσας; ὁ κόραξ οἷος ἦλθ’ ἐξ Ὠρεοῦ. οὐκ ἀποπετήσει
θᾶττον εἰς Ἐλύμνιον; ἥδομαί γ’ ἥδομαι κράνους ἀπηλλαγμένος
τυροῦ τε καὶ κρομμύων. οὐ γὰρ φιληδῶ μάχαις, ἀλλὰ πρὸς πῦρ
διέλκων μετ’ ἀνδρῶν ἑταίρων φίλων, ἐκκέας τῶν ξύλων ἅττ’
ἂν ᾖ δανότατα τοῦ θέρους †ἐκπεπρισμένα†, κἀνθρακίζων
τοὐρεβίνθου τήν τε φηγὸν ἐμπυρεύων, χἄμα τὴν Θρᾷτταν κυνῶν
τῆς γυναικὸς λουμένης. οὐ γὰρ ἔσθ’ ἥδιον ἢ τυχεῖν μὲν
ἤδη ’σπαρμένα, τὸν θεὸν δ’ ἐπιψακάζειν, καὶ τιν’ εἰπεῖν
γείτονα, εἰπέ μοι τί τηνικαῦτα δρῶμεν ὦ Κωμαρχίδη; ἐμπιεῖν
ἔμοιγ’ ἀρέσκει τοῦ θεοῦ δρῶντος καλῶς. ἀλλ’ ἄφευε τῶν
φασήλων ὦ γύναι τρεῖς χοίνικας, τῶν τε πυρῶν μεῖξον αὐτοῖς,
τῶν τε σύκων ἔξελε, τόν τε Μανῆν ἡ Σύρα βωστρησάτω κ’ τοῦ
χωρίου. οὐ γὰρ οἷόν τ’ ἐστὶ πάντως οἰναρίζειν τήμερον
οὐδὲ τυντλάζειν, ἐπειδὴ παρδακὸν τὸ χωρίον. κἀξ ἐμοῦ δ’
ἐνεγκάτω τις τὴν κίχλην καὶ τὼ σπίνω· ἦν δὲ καὶ πυός τις
ἔνδον καὶ λαγῷα τέτταρα, εἴ τι μὴ ’ξήνεγκεν αὐτῶν ἡ γαλῆ
τῆς ἑσπέρας· ἐψόφει γοῦν ἔνδον οὐκ οἶδ’ ἅττα
κἀκυδοιδόπα· ὧν ἔνεγκ’ ὦ παῖ τρἴ ἡμῖν, ἓν δὲ δοῦναι
τῷ πατρί· μυρρίνας τ’ αἴτησον ἐξ Αἰσχινάδου τῶν καρπίμων·
χἄμα τῆς αὐτῆς ὁδοῦ Χαρινάδην τις βωσάτω, ὡς ἂν ἐμπίῃ
μεθ’ ἡμῶν, εὖ ποιοῦντος κὠφελοῦντος τοῦ φεοῦ τἀρώματα.
ἡνίκ’ ἂν δ’ ἀχέτας ᾄδῃ τὸν ἡδὺν νόμον, διασκοπῶν
ἥδομαι τὰς Λημυνίας ἀμπέλους, εἰ πεπαίνουσιν ἤ‐ δη (τὸ γὰρ
φῖτυ πρῷον φύσεἰ, τόν τε φήληχ’ ὁρῶν οἰδάνοντ’· εἶθ’
ὁπόταν ᾖ πέπων, ἐσθίω κἀπέχω χἄμα φήμ’, ‘ὧραι φίλαι·’
καὶ τοῦ θύμου τρίβων κυκῶμαι· κᾆτα γίγνομαι παχὺς τηνικαῦτα
τοῦ θέρους μᾶλλον ἢ θεοῖσιν ἐχθρὸν ταξίαρχον προσβλέπων
τρεῖς λόφους ἔχοντα καὶ φοινικίδ’ ὀξεῖαν πάνυ, ἣν
ἐκεῖνός φησιν εἶναι βάμμα Σαρδιανικόν· ἢν δέ που δέῃ
μάχεσθ’ ἔχοντα τὴν φοινικίδα, τηνικαῦτ’ αὐτὸς βέβαπται βάμμα
Κυζικηνικόν· κᾆτα φεύγει πρῶτος ὥσπερ ξουθὸς ἱππαλεκτρυὼν
τοὺς λόφους σείων· ἐγὼ δ’ ἕστηκα †λινοπτώμενος.† ἡνίκ’ ἂν
δ’ οἴκοι γένωνται, δρῶσιν οὐκ ἀνασχετά, τοὺς μὲν
ἐγγράφοντες ἡμῶν τοὺς δ’ ἄνω τε καὶ κάτω ἐξαλείφοντες δὶς
ἢ τρίς. αὔριον δ’ ἔσθ’ ἡ ’ξοδος· τῷ δὲ σιτί’ οὐκ
ἐώνητ’· οὐ γὰρ ᾔδειν ἐξιών· εἶτα προστὰς πρὸς τὸν
ἀνδριάντα τὸν Πανδίονος εἶδεν αὑτόν, κἀπορῶν θεῖ τῷ
κακῷ βλέπων ὀπόν. ταῦτα δ’ ἡμᾶς τοὺς ἀγροίκους δρῶσι,
τοὺς δ’ ἐξ ἄστεως ἧττον, οἱ θεοῖσιν οὗτοι κἀνδράσιν
ῥιψάσπιδες. ὧν ἔτ’ εὐθύνας ἐμοὶ δώσουσιν, ἢν θεὸς
θέλῃ. πολλὰ γὰρ δή μ’ ἠδίκησαν, ὄντες οἴκοι μὲν λέοντες
ἐν μάχῃ δ’ ἀλώπεκες. ἰοὺ ἰού. ὅσον τὸ χρῆμ’ ἐπὶ
δεῖπνον ἦλθ’ ἐς τοὺς γάμους. ἔχ’ ἀποκάθαιρε τὰς τραπέζας
ταυτῃί· πάντως γὰρ οὐδὲν ὄφελός ἐστ’ αὐτῆς ἔτι. ἔπειτ’
ἐπιφόρει τοὺς ἀμύλους καὶ τὰς κίχλας καὶ τῶν λαγῴων πολλὰ
καὶ τοὺς κολλάβους. ποῦ ποῦ Τρυγαῖός ἐστιν; ἀναβράττω
κίχλας. ὦ φίλτατ’ ὦ Τρυγαἶ ὅσ’ ἡμᾶς τἀγαθὰ δέδρακας
εἰρήνην ποιήσας· ὡς πρὸ τοῦ οὐδεὶς ἐπρίατ’ ἂν δρέπανον
οὐδὲ κολλύβου, νυνὶ δὲ πεντήκοντα δραχμῶν ἐμπολῶ· ὁδὶ δὲ
τριδράχμους τοὺς κάδους ἐς τοὺς ἀγρούς. ἀλλ’ ὦ Τρυγαῖε τῶν
δρεπάνων τε λάμβανε καὶ τῶνδ’ ὅ τι βούλει προῖκα· καὶ ταυτὶ
δέχου· ἀφ’ ὧν γὰρ ἀπεδόμεσθα κἀκερδήναμεν τὰ δῶρα ταυτί
σοι φέρομεν ἐς τοὺς γάμους. ἴθι νυν καταθέμενοι παρ’ ἐμοὶ
ταῦτ’ εἴσιτε ἐπὶ δεῖπνον ὡς τάχιστα· καὶ γὰρ οὑτοσὶ
ὅπλων κάπηλος ἀχθόμενος προσέρχεται. οἴμ’ ὡς προθέλυμνόν μ’
ὦ Τρυγαἶ ἀπώλεσας. τί δ’ ἔστιν ὦ κακόδαιμον; οὔτι που
λοφᾷς; ἀπώλεσάς μου τὴν τέχνην καὶ τὸν βίον, καὶ τουτουὶ
καὶ τοῦ δορυξοῦ ’κεινονί. τί δῆτα τουτοινὶ καταθῶ σοι τοῖν
λόφοιν; αὐτὸς σὺ τί δίδως; ὅ τι δίδωμ’; αἰσχύνομαι. ὅμως
δ’ ὅτι τὸ σφήκωμ’ ἔχει πόνον πολύν, δοίην ἂν αὐτοῖν
ἰσχάδων τρεῖς χοίνικας. ἵν’ ἀποκαθαίρω τὴν τράπεζαν
τουτῳί. ἔνεγκε τοίνυν εἰσιὼν τὰς ἰσχάδας· κρεῖττον γὰρ ὦ
τᾶν ἐστιν ἢ μηδὲν λαβεῖν. ἀπόφερ’ ἀπόφερ’ ἐς κόρακας ἀπὸ
τῆς οἰκίας. τριχορρυεῖτον, οὐδέν ἐστον τὼ λόφω. οὐκ ἂν
πριαίμην οὐδ’ ἂν ἰσχάδος μιᾶς. τί δαὶ δεκάμνῳ τῷδε
θώρηκος κύτει ἐνημμένῳ κάλλιστα χρήσομαι τάλας; οὗτος μὲν
οὐ μή σοι ποιήσει ζημίαν. ἀλλ’ αἶρέ μοι τοῦτόν γε τῆς
ἰσωνίας· ἐναποπατεῖν γάρ ἐστ’ ἐπιτήδειος πάνυ— παῦσαί μ’
ὑβρίζων τοῖς ἐμοῖσι χρήμασιν. ὡδὶ παραθέντι τρεῖς λίθους.
οὐ δεξιῶς; ποίᾳ δ’ ἀποψήσει ποτ’ ὦμαθέστατε; τῃδὶ διεὶς
τὴν χεῖρα διὰ τῆς θαλαμιᾶς καὶ τῇδ’. ἅμ’ ἀμφοῖν δῆτ’;
ἔγωγε νὴ Δία, ἵνα μή γ’ ἁλῶ τρύπημα κλέπτων τῆς νεώς.
ἔπειτ’ ἐπὶ δεκάμνῳ χεσεῖ καθήμενος; ἔγωγε νὴ Δί’
ὦπίτριπτ’. οἴει γὰρ ἂν τὸν πρωκτὸν ἀποδόσθαι με χιλιῶν
δραχμῶν; ἴθι δὴ ’ξένεγκε τἀργύριον. ἀλλ’ ὦγαθὲ θλίβει τὸν
ὄρρον. ἀπόφερ’, οὐκ ὠνήσομαι. τί δ’ ἆρα τῇ σάλπιγγι
τῇδε χρήσομαι, ἣν ἐπριάμην δραχμῶν ποθ’ ἑξήκοντ’ ἐγώ;
μόλυβδον ἐς τουτὶ τὸ κοῖλον ἐγχέας ἔπειτ’ ἄνωθεν ῥάβδον
ἐνθεὶς ὑπόμακρον, γενήσεταί σοι τῶν κατακτῶν κοττάβων.
οἴμοι καταγελᾷς. ἀλλ’ ἕτερον παραινέσω. τὸν μὲν μόλυβδον,
ὥσπερ εἶπον, ἔγχεον, ἐντευθενὶ δὲ σπαρτίοις ἠρτημένην
πλάστιγγα πρόσθες, καὐτό σοι γενήσεται τὰ σῦκ’ ἐν ἀγρῷ
τοῖς οἰκέταισιν ἱστάναι. ὦ δυσκάθαρτε δαῖμον ὥς μ’
ἀπώλεσας, ὅτ’ ἀντέδωκά γ’ ἀντὶ τῶνδε μνᾶν ποτέ· καὶ νῦν
τί δράσω; τίς γὰρ αὔτ’ ὠνήσεται; πώλει βαδίζων αὐτὰ τοῖς
Αἰγυπτίοις· ἔστιν γὰρ ἐπιτήδεια συρμαίαν μετρεῖν. οἴμ’ ὦ
κρανοποί’ ὡς ἀθλίως πεπράγαμεν. οὗτος μὲν οὐ πέπονθεν
οὐδέν. ἀλλὰ τί ἔτ’ ἐστὶ τοῖσι κράνεσιν ὅ τι τις
χρήσεται; ἐὰν τοιαυτασὶ μάθῃ λαβὰς ποιεῖν, ἄμεινον ἢ νῦν
αὔτ’ ἀποδώσεται πολύ. ἀπίωμεν ὦ δορυξέ. μηδαμῶς γ’, ἐπεὶ
τούτῳ γ’ ἐγὼ τὰ δόρατα ταῦτ’ ὠνήσομαι. πόσον δίδως δῆτ’;
εἰ διαπρισθεῖεν δίχα, λάβοιμ’ ἂν αὔτ’ ἐς χάρακας ἑκατὸν
τῆς δραχμῆς. ὑβριζόμεθα. χωρῶμεν ὦ τᾶν ἐκποδών. νὴ τὸν
Δί’, ὡς τὰ παιδί’ ἤδη ’ξέρχεται οὐρησόμενα τὰ τῶν
ἐπικλήτων δεῦρ’, ἵνα ἅττ’ ᾄσεται προαναβάληταί μοι δοκεῖ.
ἀλλ’ ὅ τι περ ᾄδειν ἐπινοεῖς ὦ παιδίον, αὐτοῦ παρ’ ἐμὲ
στὰν πρότερον ἀναβαλοῦ ’νθαδί. νῦν αὖθ’ ὁπλοτέρων ἀνδρῶν
ἀρχώμεθα— παῦσαι ὁπλοτέρους ᾆδον, καὶ ταῦτ ὦ
τρισκακόδαιμον εἰρήνης οὔσης· ἀμαθές γ’ εἶ καὶ κατάρατον.
οἱ δ’ ὅτε δὴ σχεδὸν ἦσαν ἐπ’ ἀλλήλοισιν ἰόντες, σύν ῥ’
ἔβαλον ῥινούς τε καὶ ἀσπίδας ὀμφαλοέσσας. ἀσπίδας; οὐ
παύσει μεμνημένος ἀσπίδος ἡμῖν; ἔνθα δ’ ἅμ’ οἰμωγή τε καὶ
εὐχωλὴ πέλεν ἀνδρῶν. ἀνδρῶν οἰμωγή; κλαύσει νὴ τὸν
Διόνυσον οἰμωγὰς ᾄδων, καὶ ταύτας ὀμφαλοέσσας. ἀλλὰ τί
δῆτ’ ᾄδω; σὺ γὰρ εἰπέ μοι οἷστισι χαίρεις. ὣς οἱ μὲν
δαίνυντο βοῶν κρέα, καὶ τὰ τοιαυτί· ἄριστον προτίθεντο καὶ
ἅτθ’ ἥδιστα πάσασθαι. ὣς οἱ μὲν δαίνυντο βοῶν κρέα,
καὐχένας ἵππων ἔκλυον ἱδρώοντας, ἐπεὶ πολέμου ἐκόρεσθεν.
εἶεν; ἐκόρεσθεν τοῦ πολέμου κᾆτ’ ἤσθιον. ταῦτ’ ᾆδε,
ταῦθ’, ὡς ἤσθιον κεκορημένοι. θωρήσσοντ’ ἄρ’ ὄτειτα
πεπαυμένοι— ἄσμενοι, οἶμαι. πύργων δ’ ἐξεχέοντο, βοὴ δ’
ἄσβεστος ὀρώρει. κάκιστ’ ἀπόλοιο παιδάριον αὐταῖς μάχαις·
οὐδὲν γὰρ ᾄδεις πλὴν πολέμους. τοῦ καί ποτ’ εἶ; ἐγώ; σὺ
μέντοι νὴ Δί’. υἱὸς Λαμάχου. αἰβοῖ· ἦ γὰρ ἐγὼ θαύμαζον
ἀκούων, εἰ σὺ μὴ εἴης ἀνδρὸς βουλομάχου καὶ κλαυσιμάχου
τινὸς υἱός. ἄπερρε καὶ τοῖς λογχοφόροισιν ᾆδ’ ἰών. ποῦ
μοι τὸ τοῦ Κλεωνύμου ’στὶ παιδίον; ᾆσον πρὶν εἰσιέναι τι·
σὺ γὰρ εὖ οἶδ’ ὅτι οὐ πράγματ’ ᾄσει· σώφρονος γὰρ εἶ
πατρός. ἀσπίδι μὲν Σαΐων τις ἀγάλλεται, ἣν παρὰ θάμνῳ
ἔντος ἀμώμητον κάλλιπον οὐκ ἐθέλων. εἰπέ μοι ὦ πόσθων,
ἐς τὸν σαυτοῦ πατέρ’ ᾄδεις; ψυχὴν δ’ ἐξεσάωσα— κατῄσχυνας
δὲ τοκῆας. ἀλλ’ εἰσίωμεν. εὖ γὰρ οἶδ’ ἐγὼ σαφῶς ὅτι
ταῦθ’ ὅσ’ ᾖσας ἄρτι περὶ τῆς ἀσπίδος οὐ μὴ ’πιλάθῃ
ποτ’ ὢν ἐκείνου τοῦ πατρός. ὑμῶν τὸ λοιπὸν ἔργον ἤδη
’νταῦθα τῶν μενόντων φλᾶν ταῦτα πάντα καὶ σποδεῖν, καὶ μὴ
κενὰς παρέλκειν. ἀλλ’ ἀνδρικῶς ἐμβάλλετε καὶ σμώχετ’ ἀμφοῖν
τοῖν γνάθοιν· οὐδὲν γὰρ ὦ πόνηροι λευκῶν ὀδόντων ἔργον
ἐστ’, ἢν μή τι καὶ μασῶνται. ἡμῖν μελήσει ταῦτά γ’· εὖ
ποιεῖς δὲ καὶ σὺ φράζων. ἀλλ’ ὦ πρὸ τοῦ πεινῶντες
ἐμβάλλεσθε τῶν λαγῴων· ὡς οὐχὶ πᾶσαν ἡμέραν πλακοῦσιν
ἔστιν ἐντυχεῖν πλανωμένοις ἐρήμοις. πρὸς ταῦτα βρύκετ’ ἢ
τάχ’ ἡμῖν φημι μεταμελήσειν. εὐφημεῖν χρὴ καὶ τὴν νύμφην
ἔξω τινὰ δεῦρο κομίζειν δᾷδάς τε φέρειν, καὶ πάντα λεὼν
συγχαίρειν κἀπιχορεύειν. καὶ τὰ σκεύη πάλιν ἐς τὸν ἀγρὸν
νυνὶ χρὴ πάντα κομίζειν ὀρχησαμένους καὶ σπείσαντας καὶ
Ὑπέρβολον ἐξελάσαντας, κἀπευξαμένους τοῖσι θεοῖσιν διδόναι
πλοῦτον τοῖς Ἕλλησιν, κριθάς τε ποιεῖν ἡμᾶς πολλὰς πάντας
ὁμοίως οἶνόν τε πολύν, σῦκά τε τρώγειν, τάς τε γυναῖκας
τίκτειν ἡμῖν, καὶ τἀγαθὰ πάνθ’ ὅσ’ ἀπωλέσαμεν συλλέξασθαι
πάλιν ἐξ ἀρχῆς, λῆξαί τ’ αἴθωνα σίδηρον. δεῦρ’ ὦ γύναι
εἰς ἀγρόν, χὤπως μετ’ ἐμοῦ καλὴ καλῶς κατακείσει. Ὑμὴν
Ὑμέναῑ ὦ. ὦ τρὶς μάκαρ ὡς δικαίως τἀγαθὰ νῦν ἔχεις.
Ὑμὴν Ὑμέναῑ ὦ. Ὑμὴν Ὑμέναῑ ὦ. τί δράσομεν αὐτήν; τί
δράσομεν αὐτήν; τρυγήσομεν αὐτήν, τρυγήσομεν αὐτήν. ἀλλ’
ἀράμενοι φέρωμεν οἱ προτεταγμένοι τὸν νυμφίον ὦνδρες. Ὑμὴν
Ὑμέναῑ ὦ, Ὑμὴν Ὑμέναῑ ὦ, οἰκήσετε γοῦν καλῶς οὐ
πράγματ’ ἔχοντες, ἀλλὰ συκολογοῦντες. Ὑμὴν Ὑμέναῑ ὦ,
Ὑμὴν Ὑμέναῑ ὦ. τοῦ μὲν μέγα καὶ παχύ. τῆς δ’ ἡδὺ τὸ
σῦκον. φήσεις γ’ ὅταν ἐσθίῃς οἶνόν τε πίῃς πολύν. Ὑμὴν
Ὑμέναῑ ὦ, Ὑμὴν Ὑμέναῑ ὦ. ὦ χαίρετε χαίρετ’ ἄνδρες,
κἂν ξυνέπησθέ μοι πλακοῦντας ἔδεσθε.