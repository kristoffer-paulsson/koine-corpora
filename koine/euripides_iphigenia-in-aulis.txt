Ἐγένοντο Λήδᾳ Θεστιάδι τρεῖς παρθένοι, Φοίβη Κλυταιμήστρα τ’,
ἐμὴ ξυνάορος, Ἑλένη τε· ταύτης οἱ τὰ πρῶτ’ ὠλβισμένοι
μνηστῆρες ἦλθον Ἑλλάδος νεανίαι. δειναὶ δ’ ἀπειλαὶ καὶ κατ’
ἀλλήλων φόνος ξυνίσταθ’, ὅστις μὴ λάβοι τὴν παρθένον. τὸ
πρᾶγμα δ’ ἀπόρως εἶχε Τυνδάρεῳ πατρί, δοῦναί τε μὴ δοῦναί
τε, τῆς τύχης ὅπως ἅψαιτ’ ἄριστα. καί νιν εἰσῆλθεν τάδε·
ὅρκους συνάψαι δεξιάς τε συμβαλεῖν μνηστῆρας ἀλλήλοισι καὶ
δῑ ἐμπύρων σπονδὰς καθεῖναι κἀπαράσασθαι τάδε· ὅτου γυνὴ
γένοιτο Τυνδαρὶς κόρη, τούτῳ ξυναμυνεῖν, εἴ τις ἐκ δόμων
λαβὼν οἴχοιτο τόν τ’ ἔχοντ’ ἀπωθοίη λέχους, κἀπιστρατεύσειν
καὶ κατασκάψειν πόλιν Ἕλλην’ ὁμοίως βάρβαρόν θ’ ὅπλων
μέτα. ἐπεὶ δ’ ἐπιστώθησαν — εὖ δέ πως γέρων ὑπῆλθεν
αὐτοὺς Τυνδάρεως πυκνῇ φρενί — δίδωσ’ ἑλέσθαι θυγατρὶ
μνηστήρων ἕνα, ὅτου πνοαὶ φέροιεν Ἀφροδίτης φίλαι. ἣ δ’
εἵλεθ’, ὅς σφε μήποτ’ ὤφελεν λαβεῖν, Μενέλαον. ἐλθὼν δ’ ἐκ
Φρυγῶν ὁ τὰς θεὰς κρίνων ὅδ’, ὡς ὁ μῦθος Ἀργείων ἔχει,
Λακεδαίμον’, ἀνθηρὸς μὲν εἱμάτων στολῇ χρυσῷ δὲ λαμπρός,
βαρβάρῳ χλιδήματι, ἐρῶν ἐρῶσαν ᾤχετ’ ἐξαναρπάσας Ἑλένην
πρὸς Ἴδης βούσταθμ’, ἔκδημον λαβὼν Μενέλαον. ὃ δὲ καθ’
Ἑλλάδ’ οἰστρήσας δρόμῳ ὅρκους παλαιοὺς Τυνδάρεω μαρτύρεται,
ὡς χρὴ βοηθεῖν τοῖσιν ἠδικημένοις. τοὐντεῦθεν οὖν Ἕλληνες
ᾄξαντες δορί, τεύχη λαβόντες στενόπορ’ Αὐλίδος βάθρα
ἥκουσι τῆσδε, ναυσὶν ἀσπίσιν θ’ ὁμοῦ ἵπποις τε πολλοῖς
ἅρμασίν τ’ ἠσκημένοι. κἀμὲ στρατηγεῖν † κἆτα Μενέλεω χάριν
† εἵλοντο, σύγγονόν γε. τἀξίωμα δὲ ἄλλος τις ὤφελ’ ἀντ’
ἐμοῦ λαβεῖν τόδε. ἠθροισμένου δὲ καὶ ξυνεστῶτος στρατοῦ
ἥμεσθ’ ἀπλοίᾳ χρώμενοι κατ’ Αὐλίδα. Κάλχας δ’ ὁ μάντις
ἀπορίᾳ κεχρημένοις ἀνεῖλεν Ἰφιγένειαν ἣν ἔσπειρ’ ἐγὼ
Ἀρτέμιδι θῦσαι τῇ τόδ’ οἰκούσῃ πέδον, καὶ πλοῦν τ’
ἔσεσθαι καὶ κατασκαφὰς Φρυγῶν [θύσασι, μὴ θύσασι δ’ οὐκ
εἶναι τάδε.] κλύων δ’ ἐγὼ ταῦτ’, ὀρθίῳ κηρύγματι Ταλθύβιον
εἶπον πάντ’ ἀφιέναι στρατόν, ὡς οὔποτ’ ἂν τλὰς θυγατέρα
κτανεῖν ἐμήν. οὗ δή μ’ ἀδελφὸς πάντα προσφέρων λόγον
ἔπεισε τλῆναι δεινά. κἀν δέλτου πτυχαῖς γράψας ἔπεμψα πρὸς
δάμαρτα τὴν ἐμὴν πέμπειν Ἀχιλλεῖ θυγατέρ’ ὡς γαμουμένην, τό
τ’ ἀξίωμα τἀνδρὸς ἐκγαυρούμενος, συμπλεῖν τ’ Ἀχαιοῖς οὕνεκ’
οὐ θέλοι λέγων, εἰ μὴ παρ’ ἡμῶν εἶσιν ἐς Φθίαν λέχος·
πειθὼ γὰρ εἶχον τήνδε πρὸς δάμαρτ’ ἐμήν, [ψευδῆ συνάψας
ἀντὶ παρθένου γάμον. μόνοι δ’ Ἀχαιῶν ἴσμεν ὡς ἔχει τάδε
Κάλχας Ὀδυσσεὺς Μενέλεώς θ’. ἃ δ’ οὐ καλῶς ἔγνων τότ’,
αὖθις μεταγράφω καλῶς πάλιν ἐς τήνδε δέλτον, ἣν κατ’
εὐφρόνης σκιὰν λύοντα καὶ συνδοῦντά μ’ εἰσεῖδες, γέρον.
ἀλλ’ εἶα χώρει τάσδ’ ἐπιστολὰς λαβὼν πρὸς Ἄργος. ἃ δὲ
κέκευθε δέλτος ἐν πτυχαῖς, λόγῳ φράσω σοι πάντα
τἀγγεγραμμένα· πιστὸς γὰρ ἀλόχῳ τοῖς τ’ ἐμοῖς δόμοισιν
εἶ.] Ὦ πρέσβυ, δόμων τῶνδε πάροιθεν στεῖχε. στείχω. τί δὲ
καινουργεῖς, Ἀγάμεμνον ἄναξ; σπεύσεις; σπεύδω. μάλα τοι γῆρας
τοὐμὸν ἄυπνον καὶ ἐπ’ ὀφθαλμοῖς ὀξὺ πάρεστιν. τίς ποτ’
ἄρ’ ἀστὴρ ὅδε πορθμεύει; Σείριος ἐγγὺς τῆς ἑπταπόρου
Πλειάδος ᾄσσων ἔτι μεσσήρης. οὔκουν φθόγγος γ’ οὔτ’
ὀρνίθων οὔτε θαλάσσης· σιγαὶ δ’ ἀνέμων τόνδε κατ’ Εὔριπον
ἔχουσιν. τί δὲ σὺ σκηνῆς ἐκτὸς ἀίσσεις, Ἀγάμεμνον ἄναξ;
ἔτι δ’ ἡσυχία τῇδε κατ’ Αὖλιν καὶ ἀκίνητοι φυλακαὶ
τειχέων. στείχωμεν ἔσω. ζηλῶ σέ, γέρον, ζηλῶ δ’ ἀνδρῶν ὃς
ἀκίνδυνον βίον ἐξεπέρασ’ ἀγνὼς ἀκλεής· τοὺς δ’ ἐν τιμαῖς
ἧσσον ζηλῶ. καὶ μὴν τὸ καλόν γ’ ἐνταῦθα βίου. τοῦτο δέ γ’
ἐστὶν τὸ καλὸν σφαλερόν, καὶ τὸ πρότιμον γλυκὺ μέν, λυπεῖ
δὲ προσιστάμενον. τοτὲ μὲν τὰ θεῶν οὐκ ὀρθωθέντ’ ἀνέτρεψε
βίον, τοτὲ δ’ ἀνθρώπων γνῶμαι πολλαὶ καὶ δυσάρεστοι
διέκναισαν. οὐκ ἄγαμαι ταῦτ’ ἀνδρὸς ἀριστέως. οὐκ ἐπὶ
πᾶσίν σ’ ἐφύτευσ’ ἀγαθοῖς, Ἀγάμεμνον, Ἀτρεύς. δεῖ δέ σε
χαίρειν καὶ λυπεῖσθαι· θνητὸς γὰρ ἔφυς. κἂν μὴ σὺ θέλῃς,
τὰ θεῶν οὕτω βουλόμεν’ ἔσται. σὺ δὲ λαμπτῆρος φάος
ἀμπετάσας δέλτον τε γράφεις τήνδ’ ἣν πρὸ χερῶν ἔτι
βαστάζεις, καὶ ταὐτὰ πάλιν γράμματα συγχεῖς καὶ σφραγίζεις
λύεις τ’ ὀπίσω ῥίπτεις τε πέδῳ πεύκην, θαλερὸν κατὰ δάκρυ
χέων, καὶ τῶν ἀπόρων οὐδενὸς ἐνδεῖς μὴ οὐ μαίνεσθαι. τί
πονεῖς; τί νέον περὶ σοί, βασιλεῦ; φέρε κοίνωσον μῦθον ἐς
ἡμᾶς. πρὸς <δ’> ἄνδρ’ ἀγαθὸν πιστόν τε φράσεις· σῇ γάρ μ’
ἀλόχῳ τότε Τυνδάρεως πέμπει φερνὴν συννυμφοκόμον τε δίκαιον.
πέμπω σοι πρὸς ταῖς πρόσθεν δέλτους, ὦ Λήδας ἔρνος . . .
λέγε καὶ σήμαιν’, ἵνα καὶ γλώσσῃ σύντονα τοῖς σοῖς
γράμμασιν αὐδῶ. μὴ στέλλειν τὰν σὰν ἶνιν πρὸς τὰν κολπώδη
πτέρυγ’ Εὐβοίας Αὖλιν ἀκλύσταν. εἰς ἄλλας ὥρας γὰρ δὴ
παιδὸς δαίσομεν ὑμεναίους. καὶ πῶς Ἀχιλεὺς λέκτρων ἀπλακὼν
οὐ μέγα φυσῶν θυμὸν ἐπαρεῖ σοὶ σῇ τ’ ἀλόχῳ; τόδε καὶ
δεινόν· σήμαιν’ ὅ τι φῄς. ὄνομ’, οὐκ ἔργον, παρέχων
Ἀχιλεὺς οὐκ οἶδε γάμους, οὐδ’ ὅ τι πράσσομεν, οὐδ’ ὅτι
κείνῳ παῖδ’ ἐπεφήμισα νυμφείους εἰς ἀγκώνων εὐνὰς
ἐκδώσειν λέκτροις. δεινά γ’ ἐτόλμας, Ἀγάμεμνον ἄναξ, ὃς
τῷ τῆς θεᾶς σὴν παῖδ’ ἄλοχον φατίσας ἦγες σφάγιον
Δαναοῖς. οἴμοι, γνώμας ἐξέσταν, αἰαῖ, πίπτω δ’ εἰς ἄταν.
ἀλλ’ ἴθ’ ἐρέσσων σὸν πόδα, γήρᾳ μηδὲν ὑπείκων. σπεύδω,
βασιλεῦ. μή νυν μήτ’ ἀλσώδεις ἵζου κρήνας μήθ’ ὕπνῳ
θελχθῇς. εὔφημα θρόει. πάντῃ δὲ πόρον σχιστὸν ἀμείβων
λεῦσσε, φυλάσσων μή τίς σε λάθῃ τροχαλοῖσιν ὄχοις
παραμειψαμένη παῖδα κομίζουσ’ ἐνθάδ’ ἀπήνη Δαναῶν πρὸς ναῦς.
ἔσται τάδε. κλῄθρων δ’ ἐξόρμοις ἤν νιν πομπαῖς ἀντήσῃς,
πάλιν εἰσόρμα, σεῖε χαλινούς, ἐπὶ Κυκλώπων ἱεὶς θυμέλας.
πιστὸς δὲ φράσας τάδε πῶς ἔσομαι, λέγε, παιδὶ σέθεν τῇ
σῇ τ’ ἀλόχῳ; σφραγῖδα φύλασσ’ ἣν ἐπὶ δέλτῳ τήνδε
κομίζεις. ἴθι. λευκαίνει τόδε φῶς ἤδη λάμπουσ’ ἠὼς πῦρ τε
τεθρίππων τῶν Ἀελίου· σύλλαβε μόχθων. θνητῶν δ’ ὄλβιος ἐς
τέλος οὐδεὶς οὐδ’ εὐδαίμων· οὔπω γὰρ ἔφυ τις ἄλυπος.
ἔμολον ἀμφὶ παρακτίαν ψάμαθον Αὐλίδος ἐναλίας, Εὐρίπου
διὰ χευμάτων κέλσασα στενοπόρθμων, Χαλκίδα πόλιν ἐμὰν
προλιποῦσ’, ἀγχιάλων ὑδάτων τροφὸν τᾶς κλεινᾶς Ἀρεθούσας,
Ἀχαιῶν στρατιὰν ὡς ἐσιδοίμαν Ἀχαιῶν τε πλάτας ναυσιπόρους
ἡ‐ μιθέων, οὓς ἐπὶ Τροίαν ἐλάταις χιλιόναυσιν τὸν ξανθὸν
Μενέλαόν θ’ ἁμέτεροι πόσεις ἐνέπουσ’ Ἀγαμέμνονά τ’
εὐπατρίδαν στέλλειν ἐπὶ τὰν Ἑλέναν, ἀπ’ Εὐρώτα
δονακοτρόφου Πάρις ὁ βουκόλος ἃν ἔλαβε δῶρον τᾶς
Ἀφροδίτας, ὅτ’ ἐπὶ κρηναίαισι δρόσοις Ἥρᾳ Παλλάδι τ’
ἔριν ἔριν μορφᾶς ἁ Κύπρις ἔσχεν. πολύθυτον δὲ δῑ ἄλσος
Ἀρ‐ τέμιδος ἤλυθον ὀρομένα, φοινίσσουσα παρῇδ’ ἐμὰν
αἰσχύνᾳ νεοθαλεῖ, ἀσπίδος ἔρυμα καὶ κλισίας ὁπλοφόρους
Δαναῶν θέλουσ’ ἵππων τ’ ὄχλον ἰδέσθαι. κατεῖδον δὲ δύ’
Αἴαντε συνέδρω, τὸν Οἰλέως Τελαμῶνός τε γόνον, τὸν
Σαλαμῖνος στέφανον· Πρω‐ τεσίλαόν τ’ ἐπὶ θάκοις πεσσῶν
ἡδομένους μορ‐ φαῖσι πολυπλόκοις Παλαμήδεά θ’, ὃν τέκε παῖς
ὁ Ποσει‐ δᾶνος, Διομήδεά θ’ ἡδο‐ ναῖς δίσκου κεχαρημένον,
παρὰ δὲ Μηριόνην, Ἄρεος ὄζον, θαῦμα βροτοῖσιν, τὸν ἀπὸ
νησαίων τ’ ὀρέων Λαέρτα τόκον, ἅμα δὲ Νι‐ ρέα, κάλλιστον
Ἀχαιῶν. τὸν ἰσάνεμόν τε ποδοῖν λαιψηροδρόμον Ἀχιλῆα, τὸν ἁ
Θέτις τέκε καὶ Χείρων ἐξεπόνησεν, εἶδον αἰγιαλοῖς παρά τε
κροκάλαις δρόμον ἔχοντα σὺν ὅπλοις· ἅμιλλαν δ’ ἐπόνει
ποδοῖν πρὸς ἅρμα τέτρωρον ἑλίσσων περὶ νίκας. ὁ δὲ
διφρηλάτας ἐβοᾶτ’, Εὔμηλος Φερητιάδας, ᾧ καλλίστους ἰδόμαν
χρυσοδαιδάλτους στομίοις πώλους κέντρῳ θεινομένους, τοὺς μὲν
μέσους ζυγίους λευκοστίκτῳ τριχὶ βαλιούς, τοὺς δ’ ἔξω
σειροφόρους ἀντήρεις καμπαῖσι δρόμων, πυρσότριχας, μονόχαλα δ’
ὑπὸ σφυρὰ ποικιλοδέρμονας· οἷς παρεπάλλετο Πηλεΐδας σὺν
ὅπλοισι παρ’ ἄντυγα καὶ σύ‐ ριγγας ἁρματείους. ναῶν δ’ εἰς
ἀριθμὸν ἤλυθον καὶ θέαν ἀθέσφατον, τὰν γυναικεῖον ὄψιν
ὀμμάτων ὡς πλήσαιμι, μέλινον ἁδονάν. καὶ κέρας μὲν ἦν
δεξιὸν πλάτας ἔχων Φθιώτας ὁ Μυρμιδὼν Ἄρης πεντήκοντα ναυσὶ
θουρίαις. χρυσέαις δ’ εἰκόσιν κατ’ ἄκρα Νη‐ ρῇδες ἕστασαν
θεαί, πρύμναις σῆμ’ Ἀχιλλείου στρατοῦ. Ἀργείων δὲ ταῖσδ’
ἰσήρετμοι νᾶες ἕστασαν πέλας· ὧν ὁ Μηκιστέως στρατηλάτας
παῖς ἦν, Ταλαὸς ὃν τρέφει πατήρ, Καπανέως τε παῖς Σθένελος·
Ἀτθίδας δ’ ἄγων ἑξήκοντα ναῦς ὁ Θησέως παῖς ἑξῆς
ἐναυλόχει, θεὰν Παλλάδ’ ἐν μωνύχοις ἔχων πτερω‐ τοῖσιν
ἅρμασιν θετόν, εὔσημόν γε φάσμα ναυβάταις. Βοιωτῶν δ’
ὅπλισμα πόντιον πεντήκοντα νῆας εἰδόμαν σημείοισιν
ἐστολισμένας· τοῖς δὲ Κάδμος ἦν χρύσεον δράκοντ’ ἔχων
ἀμφὶ ναῶν κόρυμβα· Λήιτος δ’ ὁ γηγενὴς ἆρχε ναΐου στρατοῦ·
Φωκίδος δ’ ἀπὸ χθονὸς Λοκρᾶς τε τοῖσδ’ ἴσας ἄγων ναῦς
<ἦλθ’> Οἰλέως τόκος κλυτὰν Θρονιάδ’ ἐκλιπὼν πόλιν. Μυκήνας
δὲ τᾶς Κυκλωπίας παῖς Ἀτρέως ἔπεμπε ναυβάτας ναῶν ἑκατὸν
ἠθροϊσμένους· σὺν δ’ Ἄδραστος ἦν ταγός, ὡς φίλος φίλῳ,
τᾶς φυγούσας μέλαθρα βαρβάρων χάριν γάμων πρᾶξιν Ἑλλὰς ὡς
λάβοι. ἐκ Πύλου δὲ Νέστορος Γερηνίου κατειδόμαν πρύμνας σῆμα
ταυρόπουν ὁρᾶν, τὸν πάροικον Ἀλφεόν. Αἰνιάνων δὲ
δωδεκάστολοι νᾶες ἦσαν, ὧν ἄναξ Γουνεὺς ἆρχε· τῶνδε δ’
αὖ πέλας Ἤλιδος δυνάστορες, οὓς Ἐπειοὺς ὠνόμαζε πᾶς
λεώς· Εὔρυτος δ’ ἄνασσε τῶνδε, λευκήρετμον δ’ Ἄρη Τάφιον
ἦγεν, ὧν Μέγης ἄνασσε, Φυλέως λόχευμα, τὰς Ἐχίνας λιπὼν
νήσους ναυβάταις ἀπροσφόρους. Αἴας δ’ ὁ Σαλαμῖνος ἔντροφος
δεξιὸν κέρας † πρὸς τὸ λαιὸν ξυνᾶγε †, τῶν ἆσσον ὥρμει
πλάταισιν ἐσχάταισι συμπλέκων δώδεκ’ εὐστροφωτάταισι ναυσίν.
ὣς ἄιον καὶ ναυβάταν εἰδόμαν λεών· ᾧ τις εἰ προσαρμόσει
βαρβάρους βάριδας, νόστον οὐκ ἀποίσεται, ἐνθάδ’ οἷον
εἰδόμαν νάιον πόρευμα, τὰ δὲ κατ’ οἴκους κλύουσα συγκλήτου
μνήμην σῴζομαι στρατεύματος. Μενέλαε, τολμᾷς δείν’, ἅ σ’ οὐ
τολμᾶν χρεών. ἄπελθε· λίαν δεσπόταισι πιστὸς εἶ. καλόν γέ
μοι τοὔνειδος ἐξωνείδισας. κλαίοις ἄν, εἰ πράσσοις ἃ μὴ
πράσσειν σε δεῖ. οὐ χρῆν σε λῦσαι δέλτον, ἣν ἐγὼ ’φερον.
οὐδέ γε φέρειν σὲ πᾶσιν Ἕλλησιν κακά. ἄλλοις ἁμιλλῶ
ταῦτ’· ἄφες δὲ τήνδ’ ἐμοί. οὐκ ἂν μεθείμην. οὐδ’ ἔγωγ’
ἀφήσομαι. σκήπτρῳ τάχ’ ἆρα σὸν καθαιμάξω κάρα. ἀλλ’
εὐκλεές τοι δεσποτῶν θνῄσκειν ὕπερ. μέθες· μακροὺς δὲ
δοῦλος ὢν λέγεις λόγους. ὦ δέσποτ’, ἀδικούμεσθα. σὰς δ’
ἐπιστολὰς ἐξαρπάσας ὅδ’ ἐκ χερῶν ἐμῶν βίᾳ, Ἀγάμεμνον,
οὐδὲν τῇ δίκῃ χρῆσθαι θέλει. ἔα· τίς ποτ’ ἐν πύλαισι
θόρυβος καὶ λόγων ἀκοσμία; οὑμὸς οὐχ ὁ τοῦδε μῦθος
κυριώτερος λέγειν. σὺ δὲ τί τῷδ’ ἐς ἔριν ἀφῖξαι,
Μενέλεως, βίᾳ τ’ ἄγεις; βλέψον εἰς ἡμᾶς, ἵν’ ἀρχὰς τῶν
λόγων ταύτας λάβω. μῶν τρέσας οὐκ ἀνακαλύψω βλέφαρον,
Ἀτρέως γεγώς; τήνδ’ ὁρᾷς δέλτον, κακίστων γραμμάτων
ὑπηρέτιν; εἰσορῶ· καὶ πρῶτα ταύτην σῶν ἀπάλλαξον χερῶν.
οὔ, πρὶν ἂν δείξω γε Δαναοῖς πᾶσι τἀγγεγραμμένα. ἦ γὰρ
οἶσθ’ ἃ μή σε καιρὸς εἰδέναι σήμαντρ’ ἀνείς; ὥστε σ’
ἀλγῦναί γ’, ἀνοίξας ἃ σὺ κάκ’ εἰργάσω λάθρᾳ. ποῦ δὲ
κἄλαβές νιν; ὦ θεοί, σῆς ἀναισχύντου φρενός. προσδοκῶν σὴν
παῖδ’ ἀπ’ Ἄργους, εἰ στράτευμ’ ἀφίξεται. τί δέ σε τἀμὰ
δεῖ φυλάσσειν; οὐκ ἀναισχύντου τόδε; ὅτι τὸ βούλεσθαί μ’
ἔκνιζε· σὸς δὲ δοῦλος οὐκ ἔφυν. οὐχὶ δεινά; τὸν ἐμὸν
οἰκεῖν οἶκον οὐκ ἐάσομαι; πλάγια γὰρ φρονεῖς, τὰ μὲν νῦν,
τὰ δὲ πάλαι, τὰ δ’ αὐτίκα. εὖ κεκόμψευσαι πονηρά· γλῶσσ’
ἐπίφθονον σοφή. νοῦς δέ γ’ οὐ βέβαιος ἄδικον κτῆμα κοὐ
σαφὲς φίλοις. βούλομαι δέ σ’ ἐξελέγξαι, καὶ σὺ μήτ’ ὀργῆς
ὕπο ἀποτρέπου τἀληθὲς οὔτ’ αὖ κατατενῶ λίαν ἐγώ.
οἶσθ’, ὅτ’ ἐσπούδαζες ἄρχειν Δαναΐδαις πρὸς Ἴλιον, τῷ
δοκεῖν μὲν οὐχὶ χρῄζων, τῷ δὲ βούλεσθαι θέλων, ὡς
ταπεινὸς ἦσθα, πάσης δεξιᾶς προσθιγγάνων καὶ θύρας ἔχων
ἀκλῄστους τῷ θέλοντι δημοτῶν καὶ διδοὺς πρόσρησιν ἑξῆς
πᾶσι — κεἰ μή τις θέλοι — τοῖς τρόποις ζητῶν πρίασθαι τὸ
φιλότιμον ἐκ μέσου; κᾆτ’, ἐπεὶ κατέσχες ἀρχάς, μεταβαλὼν
ἄλλους τρόπους τοῖς φίλοισιν οὐκέτ’ ἦσθα τοῖς πρὶν ὡς
πρόσθεν φίλος, δυσπρόσιτος ἔσω τε κλῄθρων σπάνιος. ἄνδρα δ’
οὐ χρεὼν τὸν ἀγαθὸν πράσσοντα μεγάλα τοὺς τρόπους
μεθιστάναι, ἀλλὰ καὶ βέβαιον εἶναι τότε μάλιστα τοῖς
φίλοις, ἡνίκ’ ὠφελεῖν μάλιστα δυνατός ἐστιν εὐτυχῶν. ταῦτα
μέν σε πρῶτ’ ἐπῆλθον, ἵνα σε πρῶθ’ ηὗρον κακόν. ὡς δ’ ἐς
Αὖλιν ἦλθες αὖθις χὡ Πανελλήνων στρατός, οὐδὲν ἦσθ’,
ἀλλ’ ἐξεπλήσσου τῇ τύχῃ τῇ τῶν θεῶν, οὐρίας πομπῆς
σπανίζων· Δαναΐδαι δ’ ἀφιέναι ναῦς διήγγελλον, μάτην δὲ μὴ
πονεῖν ἐν Αὐλίδι. ὡς ἄνολβον εἶχες ὄμμα σύγχυσίν τ’, εἰ
μὴ νεῶν χιλίων ἄρχων τὸ Πριάμου πεδίον ἐμπλήσεις δορός.
κἀμὲ παρεκάλεις· Τί δράσω; τίνα δὲ πόρον εὕρω πόθεν; —
ὥστε μὴ στερέντα σ’ ἀρχῆς ἀπολέσαι καλὸν κλέος. κᾆτ’,
ἐπεὶ Κάλχας ἐν ἱεροῖς εἶπε σὴν θῦσαι κόρην Ἀρτέμιδι, καὶ
πλοῦν ἔσεσθαι Δαναΐδαις, ἡσθεὶς φρένας ἄσμενος θύσειν
ὑπέστης παῖδα· καὶ πέμπεις ἑκών, οὐ βίᾳ — μὴ τοῦτο λέξῃς
— σῇ δάμαρτι, παῖδα σὴν δεῦρ’ ἀποστέλλειν, Ἀχιλλεῖ πρόφασιν
ὡς γαμουμένην. κᾆθ’ ὑποστρέψας λέληψαι μεταβαλὼν ἄλλας
γραφάς, ὡς φονεὺς οὐκέτι θυγατρὸς σῆς ἔσῃ. μάλιστά γε.
οὗτος αὑτός ἐστιν αἰθὴρ ὃς τάδ’ ἤκουσεν σέθεν. μυρίοι
δέ τοι πεπόνθασ’ αὐτό· πρὸς τὰ πράγματα ἐκπονοῦσ’ ἔχοντες,
εἶτα δ’ ἐξεχώρησαν κακῶς, τὰ μὲν ὑπὸ γνώμης πολιτῶν
ἀσυνέτου, τὰ δ’ ἐνδίκως ἀδύνατοι γεγῶτες αὐτοὶ
διαφυλάξασθαι πόλιν. Ἑλλάδος μάλιστ’ ἔγωγε τῆς ταλαιπώρου
στένω, ἥ, θέλουσα δρᾶν τι κεδνόν, βαρβάρους τοὺς οὐδένας
καταγελῶντας ἐξανήσει διὰ σὲ καὶ τὴν σὴν κόρην. μηδέν’
ἀνδρείας ἕκατι προστάτην θείμην χθονός, μηδ’ ὅπλων ἄρχοντα·
νοῦν χρὴ τὸν στρατηλάτην ἔχειν· πόλεος ὡς ἄρχων ἀνὴρ πᾶς,
ξύνεσιν ἢν ἔχων τύχῃ. δεινὸν κασιγνήτοισι γίγνεσθαι λόγους
μάχας θ’, ὅταν ποτ’ ἐμπέσωσιν εἰς ἔριν. βούλομαί σ’ εἰπεῖν
κακῶς εὖ, βραχέα, μὴ λίαν ἄνω βλέφαρα πρὸς τἀναιδὲς
ἀγαγών, ἀλλὰ σωφρονεστέρως, ὡς ἀδελφὸν ὄντ’· ἀνὴρ γὰρ
χρηστὸς αἰδεῖσθαι φιλεῖ. εἰπέ μοι, τί δεινὰ φυσᾷς
αἱματηρὸν ὄμμ’ ἔχων; τίς ἀδικεῖ σε; τοῦ κέχρησαι; χρηστὰ
λέκτρ’ ἐρᾷς λαβεῖν; οὐκ ἔχοιμ’ ἄν σοι παρασχεῖν· ὧν γὰρ
ἐκτήσω, κακῶς ἦρχες. εἶτ’ ἐγὼ δίκην δῶ σῶν κακῶν, ὁ μὴ
σφαλείς; οὐ δάκνει σε τὸ φιλότιμον τοὐμόν, ἀλλ’ ἐν ἀγκάλαις
εὐπρεπῆ γυναῖκα χρῄζεις, τὸ λελογισμένον παρεὶς καὶ τὸ
καλόν, ἔχειν. πονηροῦ φωτὸς ἡδοναὶ κακαί. εἰ δ’ ἐγώ, γνοὺς
πρόσθεν οὐκ εὖ, μετετέθην εὐβουλίᾳ, μαίνομαι; σὺ μᾶλλον,
ὅστις ἀπολέσας κακὸν λέχος ἀναλαβεῖν θέλεις, θεοῦ σοι τὴν
τύχην διδόντος εὖ. ὤμοσαν τὸν Τυνδάρειον ὅρκον οἱ
κακόφρονες φιλόγαμοι μνηστῆρες — ἡ δέ γ’ Ἐλπίς, οἶμαι μέν,
θεός, κἀξέπραξεν αὐτὸ μᾶλλον ἢ σὺ καὶ τὸ σὸν σθένος —
οὓς λαβὼν στράτευε· ἕτοιμοι δ’ εἰσὶ μωρίᾳ φρενῶν. οὐ γὰρ
ἀσύνετον τὸ θεῖον, ἀλλ’ ἔχει συνιέναι τοὺς κακῶς παγέντας
ὅρκους καὶ κατηναγκασμένους. τἀμὰ δ’ οὐκ ἀποκτενῶ ’γὼ
τέκνα· κοὐ τὸ σὸν μὲν εὖ παρὰ δίκην ἔσται κακίστης
εὔνιδος τιμωρίᾳ, ἐμὲ δὲ συντήξουσι νύκτες ἡμέραι τε
δακρύοις, ἄνομα δρῶντα κοὐ δίκαια παῖδας οὓς ἐγεινάμην.
ταῦτά σοι βραχέα λέλεκται καὶ σαφῆ καὶ ῥᾴδια· εἰ δὲ μὴ
βούλῃ φρονεῖν εὖ, τἄμ’ ἐγὼ θήσω καλῶς. οἵδ’ αὖ
διάφοροι τῶν πάρος λελεγμένων μύθων, καλῶς δ’ ἔχουσι,
φείδεσθαι τέκνων. αἰαῖ, φίλους ἄρ’ οὐχὶ κεκτήμην τάλας. εἰ
τοὺς φίλους γε μὴ θέλεις ἀπολλύναι. δείξεις δὲ ποῦ μοι
πατρὸς ἐκ ταὐτοῦ γεγώς; συνσωφρονεῖν σοι βούλομ’, ἀλλ’ οὐ
συννοσεῖν. ἐς κοινὸν ἀλγεῖν τοῖς φίλοισι χρὴ φίλους. εὖ
δρῶν παρακάλει μ’, ἀλλὰ μὴ λυπῶν ἐμέ. οὐκ ἄρα δοκεῖ σοι
τάδε πονεῖν σὺν Ἑλλάδι; Ἑλλὰς δὲ σὺν σοὶ κατὰ θεὸν νοσεῖ
τινα. σκήπτρῳ νυν αὔχει, σὸν κασίγνητον προδούς. ἐγὼ δ’ ἐπ’
ἄλλας εἶμι μηχανάς τινας φίλους τ’ ἐπ’ ἄλλους — ὦ
Πανελλήνων ἄναξ, Ἀγάμεμνον, ἥκω παῖδά σοι τὴν σὴν ἄγων,
ἣν Ἰφιγένειαν ὠνόμαζες ἐν δόμοις. μήτηρ δ’ ὁμαρτεῖ, σῆς
Κλυταιμήστρας δέμας, καὶ παῖς Ὀρέστης, ὥς τι τερφθείης
ἰδών, χρόνον παλαιὸν δωμάτων ἔκδημος ὤν. ἀλλ’ ὡς μακρὰν
ἔτεινον, εὔρυτον παρὰ κρήνην ἀναψύχουσι θηλύπουν βάσιν,
αὐταί τε πῶλοί τ’· ἐς δὲ λειμώνων χλόην καθεῖμεν αὐτάς, ὡς
βορᾶς γευσαίατο. ἐγὼ δὲ πρόδρομος σῆς παρασκευῆς χάριν ἥκω·
πέπυσται γὰρ στρατός — ταχεῖα γὰρ διῇξε φήμη — παῖδα σὴν
ἀφιγμένην. πᾶς δ’ ἐς θένα ὅμιλος ἔρχεται δρόμῳ, σὴν παῖδ’
ὅπως ἴδωσιν· οἱ δ’ εὐδαίμονες ἐν πᾶσι κλεινοὶ καὶ
περίβλεπτοι βροτοῖς. λέγουσι δ’· Ὑμέναιός τις ἢ τί
πράσσεται; ἢ πόθον ἔχων θυγατρὸς Ἀγαμέμνων ἄναξ ἐκόμισε
παῖδα; τῶν δ’ ἂν ἤκουσας τάδε· Ἀρτέμιδι προτελίζουσι τὴν
νεάνιδα, Αὐλίδος ἀνάσσῃ. τίς νιν ἄξεταί ποτε; ἀλλ’ εἶα,
τἀπὶ τοισίδ’ ἐξάρχου κανᾶ, στεφανοῦσθε κρᾶτα καὶ σύ,
Μενέλεως ἄναξ, ὑμέναιον εὐτρέπιζε καὶ κατὰ στέγας λωτὸς
βοάσθω καὶ ποδῶν ἔστω κτύπος· φῶς γὰρ τόδ’ ἥκει μακάριον
τῇ παρθένῳ. ἐπῄνεσ’, ἀλλὰ στεῖχε δωμάτων ἔσω· τὰ δ’
ἄλλ’ ἰούσης τῆς τύχης ἔσται καλῶς. οἴμοι, τί φῶ
δύστηνος; ἄρξωμαι πόθεν; ἐς οἷ’ ἀνάγκης ζεύγματ’
ἐμπεπτώκαμεν. ὑπῆλθε δαίμων, ὥστε τῶν σοφισμάτων πολλῷ
γενέσθαι τῶν ἐμῶν σοφώτερος. ἡ δυσγένεια δ’ ὡς ἔχει τι
χρήσιμον. καὶ γὰρ δακρῦσαι ῥᾳδίως αὐτοῖς ἔχει, ἅπαντά τ’
εἰπεῖν. τῷ δὲ γενναίῳ φύσιν ἄνολβα ταῦτα. προστάτην δὲ
τοῦ βίου τὸν ὄγκον ἔχομεν τῷ τ’ ὄχλῳ δουλεύομεν. ἐγὼ
γὰρ ἐκβαλεῖν μὲν αἰδοῦμαι δάκρυ, τὸ μὴ δακρῦσαι δ’ αὖθις
αἰδοῦμαι τάλας, ἐς τὰς μεγίστας συμφορὰς ἀφιγμένος. εἶἑν·
τί φήσω πρὸς δάμαρτα τὴν ἐμήν; πῶς δέξομαί νιν; ποῖον
ὄμμα συμβαλῶ; καὶ γάρ μ’ ἀπώλεσ’ ἐπὶ κακοῖς ἅ μοι πάρος
ἐλθοῦσ’ ἄκλητος. εἰκότως δ’ ἅμ’ ἕσπετο θυγατρὶ νυμφεύσουσα
καὶ τὰ φίλτατα δώσουσ’, ἵν’ ἡμᾶς ὄντας εὑρήσει κακούς.
τὴν δ’ αὖ τάλαιναν παρθένον — τί παρθένον; Ἅιδης νιν, ὡς
ἔοικε, νυμφεύσει τάχα — ὡς ᾤκτισ’· οἶμαι γάρ νιν
ἱκετεύσειν τάδε· Ὦ πάτερ, ἀποκτενεῖς με; τοιούτους γάμους
γήμειας αὐτὸς χὥστις ἐστί σοι φίλος. παρὼν δ’ Ὀρέστης
ἐγγὺς ἀναβοήσεται οὐ συνετὰ συνετῶς· ἔτι γάρ ἐστι νήπιος.
αἰαῖ, τὸν Ἑλένης ὥς μ’ ἀπώλεσεν γάμον γήμας ὁ Πριάμου
Πάρις, ὃς εἴργασται τάδε. κἀγὼ κατῴκτιρ’, ὡς γυναῖκα δεῖ
ξένην ὑπὲρ τυράννων συμφορᾶς καταστένειν. ἀδελφέ, δός μοι
δεξιᾶς τῆς σῆς θιγεῖν. δίδωμι· σὸν γὰρ τὸ κράτος, ἄθλιος δ’
ἐγώ. Πέλοπα κατόμνυμ’, ὃς πατὴρ τοὐμοῦ πατρὸς τοῦ σοῦ τ’
ἐκλήθη, τὸν τεκόντα τ’ Ἀτρέα, ἦ μὴν ἐρεῖν σοι τἀπὸ
καρδίας σαφῶς καὶ μὴ ’πίτηδες μηδέν, ἀλλ’ ὅσον φρονῶ. ἐγώ
σ’ ἀπ’ ὄσσων ἐκβαλόντ’ ἰδὼν δάκρυ ᾤκτιρα, καὐτὸς
ἀνταφῆκά σοι πάλιν καὶ τῶν παλαιῶν ἐξαφίσταμαι λόγων, οὐκ
ἐς σὲ δεινός· εἰμὶ δ’ οὗπερ εἶ σὺ νῦν· καί σοι παραινῶ
μήτ’ ἀποκτείνειν τέκνον μήτ’ ἀνθελέσθαι τοὐμόν. οὐ γὰρ
ἔνδικον σὲ μὲν στενάζειν, τἀμὰ δ’ ἡδέως ἔχειν, θνῄσκειν
τε τοὺς σούς, τοὺς δ’ ἐμοὺς ὁρᾶν φάος. τί βούλομαι γάρ; οὐ
γάμους ἐξαιρέτους ἄλλους λάβοιμ’ ἄν, εἰ γάμων ἱμείρομαι;
ἀλλ’ ἀπολέσας ἀδελφόν, ὅν μ’ ἥκιστα χρῆν, Ἑλένην ἕλωμαι,
τὸ κακὸν ἀντὶ τἀγαθοῦ; ἄφρων νέος τ’ ἦ, πρὶν τὰ πράγματ’
ἐγγύθεν σκοπῶν ἐσεῖδον οἷον ἦν κτείνειν τέκνα. ἄλλως τέ
μ’ ἔλεος τῆς ταλαιπώρου κόρης ἐσῆλθε, συγγένειαν
ἐννοουμένῳ, ἣ τῶν ἐμῶν ἕκατι θύεσθαι γάμων μέλλει. τί δ’
Ἑλένης παρθένῳ τῇ σῇ μέτα; ἴτω στρατεία διαλυθεῖσ’ ἐξ
Αὐλίδος, σὺ δ’ ὄμμα παῦσαι δακρύοις τέγγων τὸ σόν, ἀδελφέ,
κἀμὲ παρακαλῶν ἐς δάκρυα. εἰ δέ τι κόρης σῆς θεσφάτων
μέτεστι σοί, μὴ ’μοὶ μετέστω· σοὶ νέμω τοὐμὸν μέρος. ἀλλ’
ἐς μεταβολὰς ἦλθον ἀπὸ δεινῶν λόγων; εἰκὸς πέπονθα· τὸν
ὁμόθεν πεφυκότα στέργων μετέπεσον. ἀνδρὸς οὐ κακοῦ τροπαὶ
τοιαίδε, χρῆσθαι τοῖσι βελτίστοις ἀεί. γενναῖ’ ἔλεξας
Ταντάλῳ τε τῷ Διὸς πρέποντα· προγόνους οὐ καταισχύνεις
σέθεν. αἰνῶ σε, Μενέλᾱ, ὅτι παρὰ γνώμην ἐμὴν ὑπέθηκας
ὀρθῶς τοὺς λόγους σοῦ τ’ ἀξίως. ταραχὴ δ’ ἀδελφῶν διά τ’
ἔρωτα γίγνεται πλεονεξίαν τε δωμάτων· ἀπέπτυσα τοιάνδε
συγγένειαν ἀλλήλοιν πικράν. ἀλλ’ ἥκομεν γὰρ εἰς ἀναγκαίας
τύχας, θυγατρὸς αἱματηρὸν ἐκπρᾶξαι φόνον. πῶς; τίς δ’
ἀναγκάσει σε τήν γε σὴν κτανεῖν; ἅπας Ἀχαιῶν σύλλογος
στρατεύματος. οὔκ, ἤν νιν εἰς Ἄργος γ’ ἀποστείλῃς πάλιν.
λάθοιμι τοῦτ’ ἄν. ἀλλ’ ἐκεῖν’ οὐ λήσομεν. τὸ ποῖον; οὔτοι
χρὴ λίαν ταρβεῖν ὄχλον. Κάλχας ἐρεῖ μαντεύματ’ Ἀργείων
στρατῷ. οὔκ, ἢν θάνῃ γε πρόσθε· τοῦτο δ’ εὐμαρές. τὸ
μαντικὸν πᾶν σπέρμα φιλότιμον κακόν. † κοὐδέν γ’ ἄχρηστον,
οὐδὲ χρήσιμον παρόν. † ἐκεῖνο δ’ οὐ δέδοικας ὃ ἔμ’
ἐσέρχεται; ὃν μὴ σὺ φράζεις, πῶς ὑπολάβοιμ’ ἂν λόγον; τὸ
Σισύφειον σπέρμα πάντ’ οἶδεν τάδε. οὐκ ἔστ’ Ὀδυσσεὺς ὅ τι
σὲ κἀμὲ πημανεῖ. ποικίλος ἀεὶ πέφυκε τοῦ τ’ ὄχλου μέτα.
φιλοτιμίᾳ μὲν ἐνέχεται, δεινῷ κακῷ. οὐκ οὖν δοκεῖς νιν
στάντ’ ἐν Ἀργείοις μέσοις λέξειν ἃ Κάλχας θέσφατ’
ἐξηγήσατο, κἄμ’ ὡς ὑπέστην θῦμα, κᾆτ’ ἐψευδόμην,
Ἀρτέμιδι θύσειν; οὐ ξυναρπάσας στρατόν, σὲ κἄμ’
ἀποκτείναντας Ἀργείους κόρην σφάξαι κελεύσει; κἂν πρὸς
Ἄργος ἐκφύγω, ἐλθόντες αὐτοῖς τείχεσιν Κυκλωπίοις
συναρπάσουσι καὶ κατασκάψουσι γῆν. τοιαῦτα τἀμὰ πήματ’· ὦ
τάλας ἐγώ, ὡς ἠπόρημαι πρὸς θεῶν τὰ νῦν τάδε. ἕν μοι
φύλαξον, Μενέλεως, ἀνὰ στρατὸν ἐλθών, ὅπως ἂν μὴ
Κλυταιμήστρα τάδε μάθῃ, πρὶν Ἅιδῃ παῖδ’ ἐμὴν προσθῶ
λαβών, ὡς ἐπ’ ἐλαχίστοις δακρύοις πράσσω κακῶς. ὑμεῖς τε
σιγήν, ὦ ξέναι, φυλάσσετε. μάκαρες οἳ μετρίας θεοῦ μετά τε
σωφροσύνας μετέ‐ σχον λέκτρων Ἀφροδίτας, γαλανείᾳ χρησάμενοι
μανιάδων οἴστρων, ὅθι δὴ δίδυμ’ Ἔρως ὁ χρυσοκόμας τόξ’
ἐντείνεται χαρίτων, τὸ μὲν ἐπ’ εὐαίωνι πότμῳ, τὸ δ’ ἐπὶ
συγχύσει βιοτᾶς. ἀπενέπω νιν ἁμετέρων, Κύπρι καλλίστα,
θαλάμων. εἴη δέ μοι μετρία μὲν χάρις, πόθοι δ’ ὅσιοι, καὶ
μετέχοιμι τᾶς Ἀφροδί‐ τας, πολλὰν δ’ ἀποθείμαν. διάφοροι δὲ
φύσεις βροτῶν, διάφοροι δὲ τρόποι· τὸ δ’ ὀρ‐ θῶς ἐσθλὸν
σαφὲς αἰεί· τροφαί θ’ αἱ παιδευόμεναι μέγα φέρουσ’ ἐς τὰν
ἀρετάν· τό τε γὰρ αἰδεῖσθαι σοφία, τάν τ’ ἐξαλλάσσουσαν
ἔχει χάριν ὑπὸ γνώμας ἐσορᾶν τὸ δέον, ἔνθα δόξα φέρει
κλέος ἀγήρατον βιοτᾷ. μέγα τι θηρεύειν ἀρετάν, γυναιξὶ μὲν
κατὰ Κύπριν κρυπτάν, ἐν ἀνδράσι δ’ αὖ κόσμος ἐνὼν ὁ
μυριοπλη‐ θὴς μείζω πόλιν αὔξει. ἔμολες, ὦ Πάρις, ᾗτε σύ
γε βουκόλος ἀργενναῖς ἐτράφης Ἰδαίαις παρὰ μόσχοις, βάρβαρα
συρίζων, Φρυγίων αὐλῶν Ὀλύμπου καλάμοις μιμήματα πνείων.
εὔθηλοι δὲ τρέφοντο βόες, ὅτε σε κρίσις ἔμηνε θεᾶν, ἅ σ’
Ἑλλάδα πέμπει· ἐλεφαντοδέτων πάροι‐ θεν δόμων δὲ στὰς
Ἑλένας ἐν ἀντωποῖς βλεφάροισιν ἔρωτά τ’ ἔδωκας, ἔρωτι δ’
αὐτὸς ἐπτοάθης. ὅθεν ἔρις ἔριν Ἑλλάδα σὺν δορὶ ναυσί τ’
ἄγει [ἐς] Τροίας πέργαμα. . . ἰὼ ἰώ· μεγάλαι μεγάλων
εὐδαιμονίαι· τὴν τοῦ βασιλέως ἴδετ’ Ἰφιγένειαν, ἄνασσαν
ἐμήν, τὴν Τυνδάρεω τε Κλυταιμήστραν· ὡς ἐκ μεγάλων
ἐβλαστήκασ’ ἐπί τ’ εὐμήκεις ἥκουσι τύχας. θεοί γ’ οἱ
κρείσσους οἵ τ’ ὀλβοφόροι τοῖς οὐκ εὐδαίμοσι θνητῶν.
στῶμεν, Χαλκίδος ἔκγονα θρέμματα, τὴν βασίλειαν δεξώμεθ’
ὄχων ἄπο μὴ σφαλερῶς ἐπὶ γαῖαν, ἀγανῶς δὲ χεροῖν μαλακῇ
ῥώμῃ, μὴ ταρβήσῃ † νεωστί μοι μολὸν κλεινὸν τέκνον
Ἀγαμέμνονος, μηδὲ θόρυβον † μηδ’ ἔκπληξιν ταῖς Ἀργείαις
ξεῖναι ξείναις παρέχωμεν. ὄρνιθα μὲν τόνδ’ αἴσιον ποιούμεθα,
τὸ σόν τε χρηστὸν καὶ λόγων εὐφημίαν· ἐλπίδα δ’ ἔχω τιν’
ὡς ἐπ’ ἐσθλοῖσιν γάμοις πάρειμι νυμφαγωγός. ἀλλ’ ὀχημάτων
ἔξω πορεύεθ’ ἃς φέρω φερνὰς κόρῃ, καὶ πέμπετ’ ἐς μέλαθρον
εὐλαβούμενοι. σὺ δ’, ὦ τέκνον μοι, λεῖπε πωλικοὺς ὄχους,
ἁβρὸν τιθεῖσα κῶλον ἀσθενές θ’ ἅμα. ὑμεῖς δέ, νεάνιδές,
νιν ἀγκάλαις ἔπι δέξασθε καὶ πορεύσατ’ ἐξ ὀχημάτων. κἀμοὶ
χερός τις ἐνδότω στηρίγματα, θάκους ἀπήνης ὡς ἂν ἐκλίπω
καλῶς. αἳ δ’ ἐς τὸ πρόσθεν στῆτε πωλικῶν ζυγῶν· φοβερὸν γὰρ
ἀπαράμυθον ὄμμα πωλικόν· καὶ παῖδα τόνδε, τὸν Ἀγαμέμνονος
γόνον, λάζυσθ’, Ὀρέστην· ἔτι γάρ ἐστι νήπιος. τέκνον,
καθεύδεις πωλικῷ δαμεὶς ὄχῳ; ἔγειρ’ ἀδελφῆς ἐφ’ ὑμέναιον
εὐτυχῶς· ἀνδρὸς γὰρ ἀγαθοῦ κῆδος αὐτὸς ἐσθλὸς ὢν λήψῃ,
κόρης Νηρῇδος ἰσόθεον γένος. ἑξῆς κάθησο δεῦρό μου ποδός,
τέκνον· πρὸς μητέρ’, Ἰφιγένεια, μακαρίαν δέ με ξέναισι ταῖσδε
πλησία σταθεῖσα δός, καὶ — δεῦρο δὴ — πατέρα πρόσειπε σὸν
φίλον. ὦ μῆτερ, ὑποδραμοῦσά σ’· ὀργισθῇς δὲ μή· πρὸς
στέρνα πατρὸς στέρνα τἀμὰ περιβαλῶ. ὦ σέβας ἐμοὶ μέγιστον,
Ἀγαμέμνων ἄναξ, ἥκομεν, ἐφετμαῖς οὐκ ἀπιστοῦσαι σέθεν.
[ἐγὼ δὲ βούλομαι τὰ σὰ στέρν’, ὦ πάτερ, ὑποδραμοῦσα
προσβαλεῖν διὰ χρόνου·] ποθῶ γὰρ ὄμμα δὴ σόν. ὀργισθῇς δὲ
μή. ἀλλ’, ὦ τέκνον, χρή· φιλοπάτωρ δ’ ἀεί ποτ’ εἶ μάλιστα
παίδων τῷδ’ ὅσους ἐγὼ ’τεκον. ὦ πάτερ, ἐσεῖδόν σ’
ἀσμένη πολλῷ χρόνῳ. καὶ γὰρ πατὴρ σέ· τόδ’ ἴσον ὑπὲρ
ἀμφοῖν λέγεις. χαῖρ’· εὖ δέ μ’ ἀγαγὼν πρὸς σ’ ἐποίησας,
πάτερ. οὐκ οἶδ’ ὅπως φῶ τοῦτο καὶ μὴ φῶ, τέκνον. ἔα· ὡς
οὐ βλέπεις ἕκηλον ἄσμενός μ’ ἰδών. πόλλ’ ἀνδρὶ βασιλεῖ
καὶ στρατηλάτῃ μέλει. παρ’ ἐμοὶ γενοῦ νῦν, μὴ ’πὶ φροντίδας
τρέπου. ἀλλ’ εἰμὶ παρὰ σοὶ νῦν ἅπας κοὐκ ἄλλοθι. μέθες
νυν ὀφρὺν ὄμμα τ’ ἔκτεινον φίλον. ἰδού, γέγηθά σ’ ὡς
γέγηθ’ ὁρῶν, τέκνον. κἄπειτα λείβεις δάκρῡ ἀπ’ ὀμμάτων
σέθεν; μακρὰ γὰρ ἡμῖν ἡ ’πιοῦσ’ ἀπουσία. † οὐκ οἶδ’ ὅ τι
φῄς, οὐκ οἶδα, φίλτατ’ ἐμοὶ πάτερ. † συνετὰ λέγουσα μᾶλλον
εἰς οἶκτόν μ’ ἄγεις. ἀσύνετά νυν ἐροῦμεν, εἰ σέ γ’
εὐφρανῶ. παπαῖ. τὸ σιγᾶν οὐ σθένω· σὲ δ’ ᾔνεσα. μέν’, ὦ
πάτερ, κατ’ οἶκον ἐπὶ τέκνοις σέθεν. θέλω γε· τὸ θέλειν δ’
οὐκ ἔχων ἀλγύνομαι. ὄλοιντο λόγχαι καὶ τὰ Μενέλεω κακά.
ἄλλους ὀλεῖ πρόσθ’ ἃ ἐμὲ διολέσαντ’ ἔχει. ὡς πολὺν
ἀπῆσθα χρόνον ἐν Αὐλίδος μυχοῖς. καὶ νῦν γέ μ’ ἴσχει δή
τι μὴ στέλλειν στρατόν. ποῦ τοὺς Φρύγας λέγουσιν ᾠκίσθαι,
πάτερ; οὗ μήποτ’ οἰκεῖν ὤφελ’ ὁ Πριάμου Πάρις. μακρὰν
ἀπαίρεις, ὦ πάτερ, λιπὼν ἐμέ. † εἰς ταὐτόν, ὦ θύγατερ,
ἥκεις σῷ πατρί. † φεῦ· εἴθ’ ἦν καλόν μοι σοί τ’ ἄγειν
σύμπλουν ἐμέ. ἔτ’ ἔστι καὶ σοὶ πλοῦς, ἵν’ ἀμμνήσῃ
πατρός. σὺν μητρὶ πλεύσασ’ ἢ μόνη πορεύσομαι; μόνη,
μονωθεῖσ’ ἀπὸ πατρὸς καὶ μητέρος. οὔ πού μ’ ἐς ἄλλα
δώματ’ οἰκίζεις, πάτερ; ἐατέ’· οὐ χρὴ τοιάδ’ εἰδέναι
κόρας. σπεῦδ’ ἐκ Φρυγῶν μοι, θέμενος εὖ τἀκεῖ, πάτερ.
θῦσαί με θυσίαν πρῶτα δεῖ τιν’ ἐνθάδε. ἀλλὰ ξὺν ἱεροῖς
χρὴ τό γ’ εὐσεβὲς σκοπεῖν. εἴσῃ σύ· χερνίβων γὰρ ἑστήξῃ
πέλας. στήσομεν ἄρ’ ἀμφὶ βωμόν, ὦ πάτερ, χορούς; ζηλῶ σὲ
μᾶλλον ἢ ’μὲ τοῦ μηδὲν φρονεῖν. χώρει δὲ μελάθρων ἐντός —
ὀφθῆναι κόραις πικρόν — φίλημα δοῦσα δεξιάν τέ μοι, μέλλουσα
δαρὸν πατρὸς ἀποικήσειν χρόνον. ὦ στέρνα καὶ παρῇδες, ὦ
ξανθαὶ κόμαι, ὡς ἄχθος ὑμῖν ἐγένεθ’ ἡ Φρυγῶν πόλις Ἑλένη
τε. — παύω τοὺς λόγους· ταχεῖα γὰρ νοτὶς διώκει μ’ ὀμμάτων
ψαύσαντά σου. ἴθ’ ἐς μέλαθρα. σὲ δὲ παραιτοῦμαι τάδε, Λήδας
γένεθλον, εἰ κατῳκτίσθην ἄγαν, μέλλων Ἀχιλλεῖ θυγατέρ’
ἐκδώσειν ἐμήν. ἀποστολαὶ γὰρ μακάριαι μέν, ἀλλ’ ὅμως
δάκνουσι τοὺς τεκόντας, ὅταν ἄλλοις δόμοις παῖδας παραδιδῷ
πολλὰ μοχθήσας πατήρ. οὐχ ὧδ’ ἀσύνετός εἰμι, πείσεσθαι δέ
με καὐτὴν δόκει τάδ’, ὥστε μή σε νουθετεῖν, ὅταν σὺν
ὑμεναίοισιν ἐξάγω κόρην· ἀλλ’ ὁ νόμος αὐτὰ τῷ χρόνῳ
συνισχανεῖ. τοὔνομα μὲν οὖν παῖδ’ οἶδ’ ὅτῳ κατῄνεσας,
γένους δ’ ὁποίου χὡπόθεν, μαθεῖν θέλω. Αἴγινα θυγάτηρ
ἐγένετ’ Ἀσωποῦ πατρός. ταύτην δὲ θνητῶν ἢ θεῶν ἔζευξε
τίς; Ζεύς· Αἰακὸν δ’ ἔφυσεν, Οἰνώνης πρόμον. τὰ δ’ Αἰακοῦ
παῖς τίς κατέσχε δώματα; Πηλεύς· ὁ Πηλεὺς δ’ ἔσχε Νηρέως
κόρην. θεοῦ διδόντος, ἢ βίᾳ θεῶν λαβών; Ζεὺς ἠγγύησε καὶ
δίδωσ’ ὁ κύριος. γαμεῖ δὲ ποῦ νιν; ἦ κατ’ οἶδμα πόντιον;
Χείρων ἵν’ οἰκεῖ σεμνὰ Πηλίου βάθρα. οὗ φασι Κενταύρειον
ᾠκίσθαι γένος; ἐνταῦθ’ ἔδαισαν Πηλέως γάμους θεοί. Θέτις
δ’ ἔθρεψεν ἢ πατὴρ Ἀχιλλέα; Χείρων, ἵν’ ἤθη μὴ μάθοι
κακῶν βροτῶν. φεῦ· σοφός γ’ ὁ θρέψας χὡ διδοὺς σοφώτερος.
τοιόσδε παιδὸς σῆς ἀνὴρ ἔσται πόσις. οὐ μεμπτός. οἰκεῖ δ’
ἄστυ ποῖον Ἑλλάδος; Ἀπιδανὸν ἀμφὶ ποταμὸν ἐν Φθίας
ὅροις. ἐκεῖσ’ ἀπάξει σὴν ἐμήν τε παρθένον; κείνῳ μελήσει
ταῦτα, τῷ κεκτημένῳ. ἀλλ’ εὐτυχοίτην. τίνι δ’ ἐν ἡμέρᾳ
γαμεῖ; ὅταν σελήνης εὐτυχὴς ἔλθῃ κύκλος. προτέλεια δ’ ἤδη
παιδὸς ἔσφαξας θεᾷ; μέλλω· ’πὶ ταύτῃ καὶ καθέσταμεν τύχῃ.
κἄπειτα δαίσεις τοὺς γάμους ἐς ὕστερον; θύσας γε θύμαθ’ ἃ
ἐμὲ χρὴ θῦσαι θεοῖς. ἡμεῖς δὲ θοίνην ποῦ γυναιξὶ θήσομεν;
ἐνθάδε παρ’ εὐπρύμνοισιν Ἀργείων πλάταις. καλῶς ἀναγκαίως
τε· συνενέγκοι δ’ ὅμως. οἶσθ’ οὖν ὃ δρᾶσον, ὦ γύναι;
πιθοῦ δέ μοι. τί χρῆμα; πείθεσθαι γὰρ εἴθισμαι σέθεν. ἡμεῖς
μὲν ἐνθάδ’, οὗπέρ ἐσθ’ ὁ νυμφίος. . . . μητρὸς τί χωρὶς
δράσεθ’, ἃ ἐμὲ δρᾶν χρεών; ἐκδώσομεν σὴν παῖδα Δαναϊδῶν
μέτα. ἡμᾶς δὲ ποῦ χρὴ τηνικαῦτα τυγχάνειν; χώρει πρὸς
Ἄργος παρθένους τε τημέλει. λιποῦσα παῖδα; τίς δ’ ἀνασχήσει
φλόγα; ἐγὼ παρέξω φῶς ὃ νυμφίοις πρέπει. οὐχ ὁ νόμος
οὗτος οὐδὲ φαῦλ’ ἡγητέα. οὐ καλὸν ἐν ὄχλῳ σ’
ἐξομιλεῖσθαι στρατοῦ. καλὸν τεκοῦσαν τἀμά μ’ ἐκδοῦναι τέκνα.
καὶ τάς γ’ ἐν οἴκῳ μὴ μόνας εἶναι κόρας. ὀχυροῖσι
παρθενῶσι φρουροῦνται καλῶς. πιθοῦ. μὰ τὴν ἄνασσαν Ἀργείαν
θεάν. ἐλθὼν δὲ τἄξω πρᾶσσε, τἀν δόμοις δ’ ἐγώ, [ἃ χρὴ
παρεῖναι νυμφίοισι παρθένοις.] οἴμοι· μάτην ᾖξ’, ἐλπίδος δ’
ἀπεσφάλην, ἐξ ὀμμάτων δάμαρτ’ ἀποστεῖλαι θέλων. σοφίζομαι
δὲ κἀπὶ τοῖσι φιλτάτοις τέχνας πορίζω, πανταχῇ νικώμενος.
ὅμως δὲ σὺν Κάλχαντι τῷ θυηπόλῳ κοινῇ τὸ τῆς θεοῦ
φίλον, ἐμοὶ δ’ οὐκ εὐτυχές, ἐξευπορήσων εἶμι, μόχθον
Ἑλλάδος. χρὴ δ’ ἐν δόμοισιν ἄνδρα τὸν σοφὸν τρέφειν γυναῖκα
χρηστὴν κἀγαθήν, ἢ μὴ τρέφειν. ἥξει δὴ Σιμόεντα καὶ δίνας
ἀργυροειδεῖς ἄγυρις Ἑλλάνων στρατιᾶς ἀνά τε ναυσὶν καὶ σὺν
ὅπλοις Ἴλιον ἐς τὸ Τροίας Φοιβήιον δάπεδον, τὰν Κασάνδραν
ἵν’ ἀκούω ῥίπτειν ξανθοὺς πλοκάμους χλωροκόμῳ στεφάνῳ
δάφνας κοσμηθεῖσαν, ὅταν θεοῦ μαντόσυνοι πνεύσωσ’ ἀνάγκαι.
στάσονται δ’ ἐπὶ περγάμων Τροίας ἀμφί τε τείχη Τρῶες, ὅταν
χάλκασπις Ἄρης πόντιος εὐπρῴροιο πλάτας εἰρεσίᾳ πελάζῃ
Σιμουντίοις ὀχετοῖς, τὰν τῶν ἐν αἰθέρι δισσῶν Διοσκούρων
Ἑλέναν ἐκ Πριάμου κομίσαι θέλων ἐς γᾶν Ἑλλάδα δοριπόνοις
ἀσπίσι καὶ λόγχαις Ἀχαιῶν. Πέργαμον δὲ Φρυγῶν πόλιν
λαΐνους περὶ πύργους κυκλώσας Ἄρει φονίῳ, λαιμοτόμου
κεφαλᾶς σπάσας <Πάριν Ἀτρεΐδας,> πέρσας κατάκρας πόλιν,
θήσει κόρας πολυκλαύτους δάμαρτά τε Πριάμου. ἁ δὲ Διὸς
Ἑλένα κόρα πολύκλαυτος ἑδεῖται πόσιν προλιποῦσα. μήτ’ ἐμοὶ
μήτ’ ἐμοῖσι τέκνων τέκνοις ἐλπὶς ἅδε ποτ’ ἔλθοι, οἵαν αἱ
πολύχρυσοι Λυδαὶ καὶ Φρυγῶν ἄλοχοι στήσουσι παρ’ ἱστοῖς
μυθεῦσαι τάδ’ ἐς ἀλλήλας· Τίς ἄρα μ’ εὐπλοκάμου κόμας
ῥῦμα δακρυόεν τανύσας πατρίδος ὀλλυμένας ἀπολωτιεῖ; διὰ σέ,
τὰν κύκνου δολιχαύχενος γόνον, εἰ δὴ φάτις ἔτυμος ὡς
ἔτυχεν, [Λήδα] ὄρνιθι πταμένῳ Διὸς ὅτ’ ἠλλάχθη δέμας,
εἴτ’ ἐν δέλτοις Πιερίσιν μῦθοι τάδ’ ἐς ἀνθρώπους ἤνεγκαν
παρὰ καιρὸν ἄλλως. ποῦ τῶν Ἀχαιῶν ἐνθάδ’ ὁ στρατηλάτης;
τίς ἂν φράσειε προσπόλων τὸν Πηλέως ζητοῦντά νιν παῖδ’ ἐν
πύλαις Ἀχιλλέα; οὐκ ἐξ ἴσου γὰρ μένομεν Εὐρίπου πέλας.
οἳ μὲν γὰρ ἡμῶν, ὄντες ἄζυγες γάμων, οἴκους ἐρήμους
ἐκλιπόντες ἐνθάδε θάσσουσ’ ἐπ’ ἀκταῖς, οἳ δ’ ἔχοντες
εὔνιδας ἄπαιδες· οὕτω δεινὸς ἐμπέπτωκ’ ἔρως τῆσδε
στρατείας Ἑλλάδ’ οὐκ ἄνευ θεῶν. τοὐμὸν μὲν οὖν δίκαιον
ἐμὲ λέγειν χρεών, ἄλλος δ’ ὁ χρῄζων αὐτὸς ὑπὲρ αὑτοῦ
φράσει. γῆν γὰρ λιπὼν Φάρσαλον ἠδὲ Πηλέα μένω ’πὶ λεπταῖς
ταισίδ’ Εὐρίπου πνοαῖς, Μυρμιδόνας ἴσχων· οἳ δ’ ἀεὶ
προσκείμενοι λέγουσ’· Ἀχιλλεῦ, τί μένομεν; πόσον χρόνον ἔτ’
ἐκμετρῆσαι χρὴ πρὸς Ἰλίου στόλον; δρᾶ γ’, εἴ τι δράσεις,
ἢ ἄπαγ’ οἴκαδε στρατόν, τὰ τῶν Ἀτρειδῶν μὴ μένων
μελλήματα. ὦ παῖ θεᾶς Νηρῇδος, ἔνδοθεν λόγων τῶν σῶν
ἀκούσασ’ ἐξέβην πρὸ δωμάτων. ὦ πότνῑ αἰδώς, τήνδε τίνα
λεύσσω ποτὲ γυναῖκα, μορφὴν εὐπρεπῆ κεκτημένην; οὐ θαῦμά σ’
ἡμᾶς ἀγνοεῖν, οἷς μὴ πάρος προσῆκες· αἰνῶ δ’ ὅτι σέβεις
τὸ σωφρονεῖν. τίς δ’ εἶ; τί δ’ ἦλθες Δαναϊδῶν ἐς σύλλογον,
γυνὴ πρὸς ἄνδρας ἀσπίσιν πεφραγμένους; Λήδας μέν εἰμι παῖς,
Κλυταιμήστρα δέ μοι ὄνομα, πόσις δέ μοὐστὶν Ἀγαμέμνων
ἄναξ. καλῶς ἔλεξας ἐν βραχεῖ τὰ καίρια. αἰσχρὸν δέ μοι
γυναιξὶ συμβάλλειν λόγους. μεῖνον — τί φεύγεις; — δεξιάν τ’
ἐμῇ χερὶ σύναψον, ἀρχὴν μακαρίαν νυμφευμάτων. τί φῄς;
ἐγώ σοι δεξιάν; αἰδοίμεθ’ ἂν Ἀγαμέμνον’, εἰ ψαύοιμεν ὧν
μή μοι θέμις. θέμις μάλιστα, τὴν ἐμὴν ἐπεὶ γαμεῖς παῖδ’,
ὦ θεᾶς παῖ ποντίας Νηρηίδος. ποίους γάμους φῄς; ἀφασία μ’
ἔχει, γύναι· εἰ μή τι παρανοοῦσα καινουργεῖς λόγον; πᾶσιν
τόδ’ ἐμπέφυκεν, αἰδεῖσθαι φίλους καινοὺς ὁρῶσι καὶ γάμου
μεμνημένοις. οὐπώποτ’ ἐμνήστευσα παῖδα σήν, γύναι, οὐδ’ ἐξ
Ἀτρειδῶν ἦλθέ μοι λόγος γάμων. τί δῆτ’ ἂν εἴη; σὺ πάλιν
αὖ λόγους ἐμοὺς θαύμαζ’· ἐμοὶ γὰρ θαύματ’ ἐστὶ τὰ παρὰ
σοῦ. εἴκαζε· κοινόν ἐστιν εἰκάζειν τάδε· ἄμφω γὰρ οὐ
ψευδόμεθα τοῖς λόγοις ἴσως. ἀλλ’ ἦ πέπονθα δεινά; μνηστεύω
γάμους οὐκ ὄντας, ὡς εἴξασιν· αἰδοῦμαι τάδε. ἴσως
ἐκερτόμησε κἀμὲ καὶ σέ τις. ἀλλ’ ἀμελίᾳ δὸς αὐτὰ καὶ
φαύλως φέρε. χαῖρ’· οὐ γὰρ ὀρθοῖς ὄμμασίν σ’ ἔτ’ εἰσορῶ,
ψευδὴς γενομένη καὶ παθοῦσ’ ἀνάξια. καὶ σοὶ τόδ’ ἐστὶν ἐξ
ἐμοῦ· πόσιν δὲ σὸν στείχω ματεύσων τῶνδε δωμάτων ἔσω. ὦ
ξέν’, Αἰακοῦ γένεθλον, μεῖνον· ὦ, σέ τοι λέγω, τὸν θεᾶς
γεγῶτα παῖδα, καὶ σέ, τὴν Λήδας κόρην. τίς ὁ καλῶν πύλας
παροίξας; ὡς τεταρβηκὼς καλεῖ. δοῦλος, οὐχ ἁβρύνομαι τῷδ’·
ἡ τύχη γὰρ οὐκ ἐᾷ. τίνος; ἐμὸς μὲν οὐχί· χωρὶς τἀμὰ
καὶ Ἀγαμέμνονος. τῆσδε τῆς πάροιθεν οἴκων, Τυνδάρεω δόντος
πατρός. ἕσταμεν· φράζ’, εἴ τι χρῄζεις, ὧν μ’ ἐπέσχες
οὕνεκα. ἦ μόνω παρόντε δῆτα ταῖσδ’ ἐφέστατον πύλαις; ὡς
μόνοιν λέγοις ἄν, ἔξω δ’ ἐλθὲ βασιλείων δόμων. ὦ Τύχη
πρόνοιά θ’ ἡμή, σῴσαθ’ οὓς ἐγὼ θέλω. ὁ λόγος ἐς
μέλλοντ’ † ἂν ὤση † χρόνον· ἔχει δ’ ὄγκον τινά. δεξιᾶς
ἕκατι μὴ μέλλ’, εἴ τί μοι χρῄζεις λέγειν. οἶσθα δῆτ’
ἔμ’, ὅστις ὢν σοὶ καὶ τέκνοις εὔνους ἔφυν; οἶδά σ’
ὄντ’ ἐγὼ παλαιὸν δωμάτων ἐμῶν λάτριν. χὥτι μ’ ἐν ταῖς
σαῖσι φερναῖς ἔλαβεν Ἀγαμέμνων ἄναξ; ἦλθες εἰς Ἄργος μεθ’
ἡμῶν καὶ ἐμὸς ἦσθ’ ἀεί ποτε. ὧδ’ ἔχει. καὶ σοὶ μὲν
εὔνους εἰμί, σῷ δ’ ἧσσον πόσει. ἐκκάλυπτε νῦν ποθ’ ἡμῖν
οὕστινας λέγεις λόγους. παῖδα σὴν πατὴρ ὁ φύσας αὐτόχειρ
μέλλει κτενεῖν. πῶς; ἀπέπτυσ’, ὦ γεραιέ, μῦθον· οὐ γὰρ εὖ
φρονεῖς. φασγάνῳ λευκὴν φονεύων τῆς ταλαιπώρου δέρην. ὦ
τάλαιν’ ἐγώ. μεμηνὼς ἆρα τυγχάνει πόσις; ἀρτίφρων, πλὴν ἐς
σὲ καὶ σὴν παῖδα· τοῦτο δ’ οὐ φρονεῖ. ἐκ τίνος λόγου; τίς
αὐτὸν οὑπάγων ἀλαστόρων; θέσφαθ’, ὥς γέ φησι Κάλχας, ἵνα
πορεύηται στρατός. ποῖ; τάλαιν’ ἐγώ, τάλαινα δ’ ἣν πατὴρ
μέλλει κτενεῖν. Δαρδάνου πρὸς δώμαθ’, Ἑλένην Μενέλεως ὅπως
λάβῃ. εἰς ἄρ’ Ἰφιγένειαν Ἑλένης νόστος ἦν πεπρωμένος;
πάντ’ ἔχεις· Ἀρτέμιδι θύσειν παῖδα σὴν μέλλει πατήρ. ὁ δὲ
γάμος τίν’ εἶχε πρόφασιν, ᾧ μ’ ἐκόμισεν ἐκ δόμων; ἵν’
ἀγάγοις χαίρουσ’ Ἀχιλλεῖ παῖδα νυμφεύσουσα σήν. ὦ θύγατερ,
ἥκεις ἐπ’ ὀλέθρῳ καὶ σὺ καὶ μήτηρ σέθεν. οἰκτρὰ πάσχετον
δύ’ οὖσαι· δεινὰ δ’ Ἀγαμέμνων ἔτλη. οἴχομαι τάλαινα,
δακρύων τ’ ὄμματ’ οὐκέτι στέγω. εἴπερ ἀλγεινὸν τὸ τέκνων
στερόμενον, δακρυρρόει. σὺ δὲ τάδ’, ὦ γέρον, πόθεν φὴ|ς
εἰδέναι πεπυσμένος; δέλτον ᾠχόμην φέρων σοι πρὸς τὰ πρὶν
γεγραμμένα. οὐκ ἐῶν ἢ ξυγκελεύων παῖδ’ ἄγειν θανουμένην;
μὴ μὲν οὖν ἄγειν· φρονῶν γὰρ ἔτυχε σὸς πόσις τότ’ εὖ.
κᾆτα πῶς φέρων γε δέλτον οὐκ ἐμοὶ δίδως λαβεῖν; Μενέλεως
ἀφείλεθ’ ἡμᾶς, ὃς κακῶν τῶνδ’ αἴτιος. ὦ τέκνον Νηρῇδος,
ὦ παῖ Πηλέως, κλύεις τάδε; ἔκλυον οὖσαν ἀθλίαν σε, τὸ δ’
ἐμὸν οὐ φαύλως φέρω. παῖδά μου κατακτενοῦσι σοῖς δολώσαντες
γάμοις. μέμφομαι κἀγὼ πόσει σῷ, κοὐχ ἁπλῶς οὕτω φέρω.
οὐκ ἐπαιδεσθήσομαί γε προσπεσεῖν τὸ σὸν γόνυ, θνητὸς ἐκ
θεᾶς γεγῶτα· τί γὰρ ἐγὼ σεμνύνομαι; ἢ τίνος σπουδαστέον μοι
μᾶλλον ἢ τέκνου πέρι; ἀλλ’ ἄμυνον, ὦ θεᾶς παῖ, τῇ τ’
ἐμῇ δυσπραξίᾳ τῇ τε λεχθείσῃ δάμαρτι σῇ — μάτην μέν,
ἀλλ’ ὅμως. σοὶ καταστέψασ’ ἐγώ νιν ἦγον ὡς γαμουμένην, νῦν
δ’ ἐπὶ σφαγὰς κομίζω· σοὶ δ’ ὄνειδος ἵξεται, ὅστις οὐκ
ἤμυνας· εἰ γὰρ μὴ γάμοισιν ἐζύγης, ἀλλ’ ἐκλήθης γοῦν
ταλαίνης παρθένου φίλος πόσις. πρὸς γενειάδος <σε>, πρός σε
δεξιᾶς, πρὸς μητέρος — ὄνομα γὰρ τὸ σόν μ’ ἀπώλεσ’, ᾧ σ’
ἀμυναθεῖν χρεών — οὐκ ἔχω βωμὸν καταφυγεῖν ἄλλον ἢ τὸ
σὸν γόνυ· οὐδὲ φίλος οὐδεὶς γελᾷ μοι· τὰ δ’ Ἀγαμέμνονος
κλύεις, ὠμὰ καὶ πάντολμ’· ἀφῖγμαι δ’, ὥσπερ εἰσορᾷς, γυνὴ
ναυτικὸν στράτευμ’ ἄναρχον κἀπὶ τοῖς κακοῖς θρασύ . . .
χρήσιμον δ’, ὅταν θέλωσιν. ἢν δὲ τολμήσῃς σύ μου χεῖρ’
ὑπερτεῖναι, σεσῴσμεθ’· εἰ δὲ μή, οὐ σεσῴσμεθα. δεινὸν τὸ
τίκτειν καὶ φέρει φίλτρον μέγα πᾶσίν τε κοινὸν ὥσθ’
ὑπερκάμνειν τέκνων. ὑψηλόφρων μοι θυμὸς αἴρεται πρόσω·
ἐπίσταμαι δὲ τοῖς κακοῖσί τ’ ἀσχαλᾶν μετρίως τε χαίρειν
τοῖσιν ἐξωγκωμένοις. λελογισμένοι γὰρ οἱ τοιοίδ’ εἰσὶν
βροτῶν ὀρθῶς διαζῆν τὸν βίον γνώμης μέτα. ἔστιν μὲν οὖν
ἵν’ ἡδὺ μὴ λίαν φρονεῖν, ἔστιν δὲ χὥπου χρήσιμον γνώμην
ἔχειν. ἐγὼ δ’, ἐν ἀνδρὸς εὐσεβεστάτου τραφεὶς Χείρωνος,
ἔμαθον τοὺς τρόπους ἁπλοῦς ἔχειν. καὶ τοῖς Ἀτρείδαις, ἢν
μὲν ἡγῶνται καλῶς, πεισόμεθ’, ὅταν δὲ μὴ καλῶς, οὐ
πείσομαι. ἀλλ’ ἐνθάδ’ ἐν Τροίᾳ τ’ ἐλευθέραν φύσιν παρέχων,
Ἄρη τὸ κατ’ ἐμὲ κοσμήσω δορί. σὲ δ’, ὦ σχέτλια παθοῦσα
πρὸς τῶν φιλτάτων, ἃ δὴ κατ’ ἄνδρα γίγνεται νεανίαν,
τοσοῦτον οἶκτον περιβαλὼν καταστελῶ, κοὔποτε κόρη σὴ πρὸς
πατρὸς σφαγήσεται, ἐμὴ φατισθεῖσ’· οὐ γὰρ ἐμπλέκειν πλοκὰς
ἐγὼ παρέξω σῷ πόσει τοὐμὸν δέμας. τοὔνομα γάρ, εἰ καὶ
μὴ σίδηρον ἤρατο, τοὐμὸν φονεύσει παῖδα σήν. τὸ δ’ αἴτιον
πόσις σός. ἁγνὸν δ’ οὐκέτ’ ἐστὶ σῶμ’ ἐμόν, εἰ δῑ ἔμ’
ὀλεῖται διά τε τοὺς ἐμοὺς γάμους ἡ δεινὰ τλᾶσα κοὐκ
ἀνεκτὰ παρθένος, θαυμαστὰ δ’ ὡς ἀνάξῑ ἠτιμασμένη. ἐγὼ
κάκιστος ἦν ἄρ’ Ἀργείων ἀνήρ, ἐγὼ τὸ μηδέν, Μενέλεως δ’
ἐν ἀνδράσιν, ὡς οὐχὶ Πηλέως, ἀλλ’ ἀλάστορος γεγώς, εἴπερ
φονεύει τοὐμὸν ὄνομα σῷ πόσει. μὰ τὸν δῑ ὑγρῶν κυμάτων
τεθραμμένον Νηρέα, φυτουργὸν Θέτιδος ἥ μ’ ἐγείνατο, οὐχ
ἅψεται σῆς θυγατρὸς Ἀγαμέμνων ἄναξ, οὐδ’ εἰς ἄκραν χεῖρ’,
ὥστε προσβαλεῖν πέπλοις· ἢ Σίπυλος ἔσται πόλις, ὅρισμα
βαρβάρων, ὅθεν πεφύκασ’ οἱ στρατηλάται γένος, Φθίας δὲ
τοὔνομ’ οὐδαμοῦ κεκλήσεται. πικροὺς δὲ προχύτας χέρνιβάς τ’
ἀνάξεται Κάλχας ὁ μάντις. τίς δὲ μάντις ἔστ’ ἀνήρ, ὃς
ὀλίγ’ ἀληθῆ, πολλὰ δὲ ψευδῆ λέγει τυχών, ὅταν δὲ μὴ
τύχῃ, διοίχεται; οὐ τῶν γάμων ἕκατι — μυρίαι κόραι θηρῶσι
λέκτρον τοὐμόν — εἴρηται τόδε· ἀλλ’ ὕβριν ἐς ἡμᾶς ὕβρισ’
Ἀγαμέμνων ἄναξ. χρῆν δ’ αὐτὸν αἰτεῖν τοὐμὸν ὄνομ’ ἐμοῦ
πάρα, θήραμα παιδός· ἡ Κλυταιμήστρα δ’ ἐμοὶ μάλιστ’ ἐπείσθη
θυγατέρ’ ἐκδοῦναι πόσει. ἔδωκά τἂν Ἕλλησιν, εἰ πρὸς
Ἴλιον ἐν τῷδ’ ἔκαμνε νόστος· οὐκ ἠρνούμεθ’ ἂν τὸ κοινὸν
αὔξειν ὧν μέτ’ ἐστρατευόμην. νῦν δ’ οὐδέν εἰμι, παρὰ δὲ
τοῖς στρατηλάταις ἐν εὐμαρεῖ με δρᾶν τε καὶ μὴ δρᾶν κακῶς.
τάχ’ εἴσεται σίδηρος, ὃν πρὶν ἐς Φρύγας ἐλθεῖν, † φόνου
κηλῖσιν αἵματι † χρανῶ, εἴ τίς με τὴν σὴν θυγατέρ’
ἐξαιρήσεται. ἀλλ’ ἡσύχαζε· θεὸς ἐγὼ πέφηνά σοι μέγιστος,
οὐκ ὤν· ἀλλ’ ὅμως γενήσομαι. ἔλεξας, ὦ παῖ Πηλέως, σοῦ
τ’ ἄξια καὶ τῆς ἐναλίας δαίμονος, σεμνῆς θεοῦ. φεῦ· πῶς
ἄν σ’ ἐπαινέσαιμι μὴ λίαν λόγοις, μηδ’ ἐνδεὴς τοῦδ’
ἀπολέσαιμι τὴν χάριν; αἰνούμενοι γὰρ οἱ ἀγαθοὶ τρόπον τινὰ
μισοῦσι τοὺς αἰνοῦντας, ἢν αἰνῶσ’ ἄγαν. αἰσχύνομαι δὲ
παραφέρουσ’ οἰκτροὺς λόγους, ἰδίᾳ νοσοῦσα· σὺ δ’ ἄνοσος
κακῶν ἐμῶν. ἀλλ’ οὖν ἔχει τοι σχῆμα, κἂν ἄπωθεν ᾖ
ἀνὴρ ὁ χρηστός, δυστυχοῦντας ὠφελεῖν. οἴκτιρε δ’ ἡμᾶς·
οἰκτρὰ γὰρ πεπόνθαμεν· ἣ πρῶτα μέν σε γαμβρὸν οἰηθεῖσ’
ἔχειν, κενὴν κατέσχον ἐλπίδ’· εἶτά σοι τάχα ὄρνις γένοιτ’
ἂν τοῖσι μέλλουσιν γάμοις θανοῦσ’ ἐμὴ παῖς, ὅ σε
φυλάξασθαι χρεών. ἀλλ’ εὖ μὲν ἀρχὰς εἶπας, εὖ δὲ καὶ
τέλη· σοῦ γὰρ θέλοντος παῖς ἐμὴ σωθήσεται. βούλῃ νιν
ἱκέτιν σὸν περιπτύξαι γόνυ; ἀπαρθένευτα μὲν τάδ’· εἰ δέ σοι
δοκεῖ, ἥξει, δῑ αἰδοῦς ὄμμ’ ἔχουσ’ ἐλεύθερον. εἰ δ’ οὐ
παρούσης ταὐτὰ τεύξομαι σέθεν, μενέτω κατ’ οἴκους· σεμνὰ γὰρ
σεμνύνεται. ὅμως δ’ ὅσον γε δυνατὸν αἰδεῖσθαι χρεών. σὺ
μήτε σὴν παῖδ’ ἔξαγ’ ὄψιν εἰς ἐμήν, μήτ’ εἰς ὄνειδος
ἀμαθὲς ἔλθωμεν, γύναι· στρατὸς γὰρ ἀθρόος, ἀργὸς ὢν τῶν
οἴκοθεν, λέσχας πονηρὰς καὶ κακοστόμους φιλεῖ. πάντως δέ μ’
ἱκετεύοντέ θ’ ἥξετ’ εἰς ἴσον, εἴ τ’ ἀνικέτευτος· εἷς
ἐμοὶ γάρ ἐστ’ ἀγὼν μέγιστος ὑμᾶς ἐξαπαλλάξαι κακῶν. ὡς
ἕν γ’ ἀκούσασ’ ἴσθι, μὴ ψευδῶς μ’ ἐρεῖν· ψευδῆ λέγων δὲ
καὶ μάτην ἐγκερτομῶν, θάνοιμι· μὴ θάνοιμι δ’, ἢν σῴσω
κόρην. ὄναιο συνεχῶς δυστυχοῦντας ὠφελῶν. ἄκουε δή νυν,
ἵνα τὸ πρᾶγμ’ ἔχῃ καλῶς. τί τοῦτ’ ἔλεξας; ὡς ἀκουστέον
γέ σου. † πειθώμεθ’ αὖτις † πατέρα βέλτιον φρονεῖν. κακός τίς
ἐστι καὶ λίαν ταρβεῖ στρατόν. ἀλλ’ οἱ λόγοι γε καταπαλαίουσιν
λόγους. ψυχρὰ μὲν ἐλπίς· ὅ τι δὲ χρή με δρᾶν φράσον.
ἱκέτεῡ ἐκεῖνον πρῶτα μὴ κτείνειν τέκνα· ἢν δ’ ἀντιβαίνῃ,
πρὸς ἐμέ σοι πορευτέον. ᾗ γὰρ τὸ χρῇζον ἐπίθετ’, οὐ
τοὐμὸν χρεὼν χωρεῖν· ἔχει γὰρ αὐτὸ τὴν σωτηρίαν. κἀγώ τ’
ἀμείνων πρὸς φίλον γενήσομαι, στρατός τ’ ἂν οὐ μέμψαιτό μ’,
εἰ τὰ πράγματα λελογισμένως πράσσοιμι μᾶλλον ἢ σθένει. †
καλῶς δὲ κρανθέντων [καὶ] πρὸς ἡδονὴν φίλοις σοί τ’ ἂν
γένοιτο κἂν ἐμοῦ χωρὶς τάδε. † ὡς σώφρον’ εἶπας. δραστέον
δ’ ἅ σοι δοκεῖ. ἢν δ’ αὖ τι μὴ πράσσωμεν ὧν ἐγὼ θέλω,
ποῦ σ’ αὖθις ὀψόμεσθα, ποῦ; χρή μ’ ἀθλίαν ἐλθοῦσαν εὑρεῖν
σὴν χέρ’ ἐπίκουρον κακῶν; ἡμεῖς σε φύλακες οὗ χρεὼν
φυλάξομεν, μή τίς σ’ ἴδῃ στείχουσαν ἐπτοημένην Δαναῶν δῑ
ὄχλου· μηδὲ πατρῷον δόμον αἴσχυν’· ὁ γάρ τοι Τυνδάρεως οὐκ
ἄξιος κακῶς ἀκούειν· ἐν γὰρ Ἕλλησιν μέγας. ἔστιν τάδ’·
ἄρχε· σοί με δουλεύειν χρεών. εἰ δ’ εἰσὶ θεοί, δίκαιος ὢν
ἀνὴρ <θεῶν> ἐσθλῶν κυρήσεις· εἰ δὲ μή, τί δεῖ πονεῖν;
τίν’ ἄρ’ Ὑμέναιος διὰ λωτοῦ Λίβυος μετά τε φιλοχόρου
κιθάρας συρίγγων θ’ ὑπὸ καλαμοες‐ σᾶν ἔστασεν ἰαχάν, ὅτ’
ἀνὰ Πήλιον αἱ καλλιπλόκαμοι δαιτὶ θεῶν ἔνι Πιερίδες
χρυσεοσάνδαλον ἴχνος ἐν γᾷ κρούουσαι Πηλέως ἐς γάμον
ἦλθον, μελῳδοῖς Θέτιν ἀχήμασι τόν τ’ Αἰακίδαν, Κενταύρων
ἐν ὄρεσι κλέουσαι Πηλιάδα καθ’ ὕλαν. ὁ δὲ Δαρδανίδας, Διὸς
λέκτρων τρύφημα φίλον, χρυσέοισιν ἄφυσσε λοιβὰν ἐν κρατήρων
γυάλοις, ὁ Φρύγιος Γανυμήδης. παρὰ δὲ λευκοφαῆ ψάμαθον
εἱλισσόμεναι κύκλια πεντήκοντα κόραι γάμους Νηρέως ἐχόρευσαν.
ἀνὰ δ’ ἐλάταισι στεφανώδει τε χλόᾳ θίασος ἔμολεν ἱπποβάτας
Κενταύρων ἐπὶ δαῖτα τὰν θεῶν κρατῆρά τε Βάκχου. μέγα δ’
ἀνέκλαγον· Ὦ Νηρηὶ κόρα, παῖδα σὲ Θεσσαλίᾳ μέγα φῶς
μάντις ὁ φοιβάδα μοῦσαν εἰδὼς γεννάσειν Χείρων ἐξονόμαζεν,
ὃς ἥξει χθόνα λογχήρεσι σὺν Μυρμιδόνων ἀσπισταῖς Πριάμοιο
κλεινὰν γαῖαν ἐκπυρώσων, περὶ σώματι χρυσέων ὅπλων
Ἡφαιστοπόνων κεκορυθμένος ἔνδυτ’, ἐκ θεᾶς ματρὸς δωρήματ’
ἔχων Θέτιδος, ἅ νιν ἔτικτεν. μακάριον τότε δαίμονες τᾶς
εὐπάτριδος γάμον Νηρῄδων ἔθεσαν πρώτας Πηλέως θ’ ὑμεναίους.
σὲ δ’ ἐπὶ κάρα στέψουσι καλλικόμαν πλόκαμον Ἀργεῖοι, βαλιὰν
ὥστε πετραίων ἀπ’ ἄντρων † ἐλθοῦσαν ὀρέων † μόσχον
ἀκήρατον, βρότειον αἱμάσσοντες λαιμόν· οὐ σύριγγι τραφεῖσαν
οὐδ’ ἐν ῥοιβδήσεσι βουκόλων, παρὰ δὲ ματέρι νυμφοκόμον
Ἰναχίδαις γάμον. ποῦ τὸ τᾶς Αἰδοῦς ἢ τὸ τᾶς Ἀρετᾶς
ἔχει σθένειν τι πρόσωπον, ὁπότε τὸ μὲν ἄσεπτον ἔχει
δύνασιν, ἁ δ’ Ἀρετὰ κατόπι‐ σθεν θνατοῖς ἀμελεῖται, Ἀνομία
δὲ νόμων κρατεῖ, καὶ <μὴ> κοινὸς ἀγὼν βροτοῖς μή τις θεῶν
φθόνος ἔλθῃ; ἐξῆλθον οἴκων προσκοπουμένη πόσιν, χρόνιον
ἀπόντα κἀκλελοιπότα στέγας. ἐν δακρύοισι δ’ ἡ τάλαινα παῖς
ἐμή, πολλὰς ἱεῖσα μεταβολὰς ὀδυρμάτων, θάνατον ἀκούσασ’,
ὃν πατὴρ βουλεύεται. μνήμην δ’ ἄρ’ εἶχον πλησίον βεβηκότος
Ἀγαμέμνονος τοῦδ’, ὃς ἐπὶ τοῖς αὑτοῦ τέκνοις ἀνόσια
πράσσων αὐτίχ’ εὑρεθήσεται. Λήδας γένεθλον, ἐν καλῷ σ’ ἔξω
δόμων ηὕρηχ’, ἵν’ εἴπω παρθένου χωρὶς λόγους οὓς οὐκ
ἀκούειν τὰς γαμουμένας πρέπει. τί δ’ ἔστιν, οὗ σοι καιρὸς
ἀντιλάζυται; ἔκπεμπε παῖδα δωμάτων πατρὸς μέτα· ὡς χέρνιβες
πάρεισιν εὐτρεπισμέναι, προχύται τε βάλλειν πῦρ καθάρσιον
χεροῖν, μόσχοι τε, πρὸ γάμων ἃς θεᾷ πεσεῖν χρεών.
[Ἀρτέμιδι, μέλανος αἵματος φυσήματα.] τοῖς ὀνόμασιν μὲν εὖ
λέγεις, τὰ δ’ ἔργα σου οὐκ οἶδ’ ὅπως χρή μ’ ὀνομάσασαν
εὖ λέγειν. χώρει δέ, θύγατερ, ἐκτός — οἶσθα γὰρ πατρὸς
πάντως ἃ μέλλει — χὑπὸ τοῖς πέπλοις ἄγε λαβοῦσ’ Ὀρέστην,
σὸν κασίγνητον, τέκνον. ἰδοὺ πάρεστιν ἥδε πειθαρχοῦσά σοι.
τὰ δ’ ἄλλ’ ἐγὼ πρὸ τῆσδε κἀμαυτῆς φράσω. τέκνον, τί
κλαίεις, οὐδ’ ἔθ’ ἡδέως ὁρᾷς, ἐς γῆν δ’ ἐρείσασ’ ὄμμα
πρόσθ’ ἔχεις πέπλους; φεῦ· τίν’ ἂν λάβοιμι τῶν ἐμῶν
ἀρχὴν κακῶν; ἅπασι γὰρ πρώτοισι χρήσασθαι πάρα κἀν
ὑστάτοισι κἀν μέσοισι πανταχοῦ. τί δ’ ἔστιν; ὥς μοι πάντες
εἰς ἓν ἥκετε, σύγχυσιν ἔχοντες καὶ ταραγμὸν ὀμμάτων.
εἴφ’ ἃν ἐρωτήσω σε γενναίως, πόσι. οὐδὲν κελευσμοῦ δεῖ σ’·
ἐρωτᾶσθαι θέλω. τὴν παῖδα τὴν σὴν τήν τ’ ἐμὴν μέλλεις
κτενεῖν; ἔα· τλήμονά γ’ ἔλεξας, ὑπονοεῖς θ’ ἃ μή σε χρή.
ἔχ’ ἥσυχος. κἀκεῖνό μοι τὸ πρῶτον ἀπόκριναι πάλιν. σὺ δ’,
ἤν γ’ ἐρωτᾷς εἰκότ’, εἰκότ’ ἂν κλύοις. οὐκ ἄλλ’
ἐρωτῶ, καὶ σὺ μὴ λέγ’ ἄλλα μοι. ὦ πότνια μοῖρα καὶ τύχη
δαίμων τ’ ἐμός. κἀμός γε καὶ τῆσδ’, εἷς τριῶν δυσδαιμόνων.
τίν’ ἠδίκησαι; τοῦτ’ ἐμοῦ πεύθῃ πάρα; ὁ νοῦς ὅδ’ αὐτὸς
νοῦν ἔχων οὐ τυγχάνει. ἀπωλόμεσθα. προδέδοται τὰ κρυπτά μου.
πάντ’ οἶδα, καὶ πεπύσμεθ’ ἃ σὺ μέλλεις με δρᾶν· αὐτὸ δὲ
τὸ σιγᾶν ὁμολογοῦντός ἐστί σου καὶ τὸ στενάζειν· πολλὰ μὴ
κάμῃς λέγων. ἰδοὺ σιωπῶ· τὸ γὰρ ἀναίσχυντον τί δεῖ ψευδῆ
λέγοντα προσλαβεῖν τῇ συμφορᾷ; ἄκουε δή νυν· ἀνακαλύψω γὰρ
λόγους, κοὐκέτι παρῳδοῖς χρησόμεσθ’ αἰνίγμασιν. πρῶτον μέν,
ἵνα σοι πρῶτα τοῦτ’ ὀνειδίσω, ἔγημας ἄκουσάν με κἄλαβες
βίᾳ, τὸν πρόσθεν ἄνδρα Τάνταλον κατακτανών· βρέφος τε
τοὐμὸν σῷ προσούδισας πάλῳ, μαστῶν βιαίως τῶν ἐμῶν
ἀποσπάσας. καὶ τὼ Διός σε παῖδ’, ἐμὼ δὲ συγγόνω, ἵπποισι
μαρμαίροντ’ ἐπεστρατευσάτην· πατὴρ δὲ πρέσβυς Τυνδάρεώς σ’
ἐρρύσατο ἱκέτην γενόμενον, τἀμὰ δ’ ἔσχες αὖ λέχη. οὗ σοι
καταλλαχθεῖσα περὶ σὲ καὶ δόμους συμμαρτυρήσεις ὡς ἄμεμπτος
ἦ γυνή, ἔς τ’ Ἀφροδίτην σωφρονοῦσα καὶ τὸ σὸν μέλαθρον
αὔξουσ’, ὥστε σ’ εἰσιόντα τε χαίρειν θύραζέ τ’ ἐξιόντ’
εὐδαιμονεῖν. σπάνιον δὲ θήρευμ’ ἀνδρὶ τοιαύτην λαβεῖν
δάμαρτα· φλαύραν δ’ οὐ σπάνις γυναῖκ’ ἔχειν. τίκτω δ’ ἐπὶ
τρισὶ παρθένοισι παῖδά σοι τόνδ’, ὧν μιᾶς σὺ τλημόνως μ’
ἀποστερεῖς. κἄν τίς σ’ ἔρηται τίνος ἕκατί νιν κτενεῖς,
λέξον, τί φήσεις; ἢ ’μὲ χρὴ λέγειν τὰ σά; Ἑλένην Μενέλεως
ἵνα λάβῃ. καλὸν † γένος †, κακῆς γυναικὸς μισθὸν ἀποτεῖσαι
τέκνα. τἄχθιστα τοῖσι φιλτάτοις ὠνούμεθα. ἄγ’, εἰ
στρατεύσῃ καταλιπών μ’ ἐν δώμασιν, κἀκεῖ γενήσῃ διὰ μακρᾶς
ἀπουσίας, τίν’ ἐν δόμοις με καρδίαν ἕξειν δοκεῖς; ὅταν
θρόνους τῆσδ’ εἰσίδω πάντας κενούς, κενοὺς δὲ παρθενῶνας,
ἐπὶ δὲ δακρύοις μόνη κάθωμαι, τήνδε θρηνῳδοῦσ’ ἀεί·
Ἀπώλεσέν σ’, ὦ τέκνον, ὁ φυτεύσας πατήρ, αὐτὸς κτανών,
οὐκ ἄλλος οὐδ’ ἄλλῃ χερί, τοιόνδε <νόστον> καταλιπὼν πρὸς
τοὺς δόμους. ἐπεὶ βραχείας προφάσεως ἔδει μόνον, ἐφ’ ᾗ σ’
ἐγὼ καὶ παῖδες αἱ λελειμμέναι δεξόμεθα δέξιν ἥν σε δέξασθαι
χρεών. μὴ δῆτα πρὸς θεῶν μήτ’ ἀναγκάσῃς ἐμὲ κακὴν
γενέσθαι περὶ σέ, μήτ’ αὐτὸς γένῃ. εἶἑν· θύσεις † δὲ
παῖδ’, ἔνθα † τίνας εὐχὰς ἐρεῖς; τί σοι κατεύξῃ τἀγαθόν,
σφάζων τέκνον; νόστον πονηρόν, οἴκοθέν γ’ αἰσχρῶς ἰών;
ἀλλ’ ἐμὲ δίκαιον ἀγαθὸν εὔχεσθαί τί σοι; οὔ τἄρ’
ἀσυνέτους τοὺς θεοὺς ἡγοίμεθ’ ἄν, εἰ τοῖσιν αὐθένταισιν
εὖ φρονήσομεν; ἥκων δ’ ἂν Ἄργος προσπέσοις τέκνοισι σοῖς;
ἀλλ’ οὐ θέμις σοι. τίς δὲ καὶ προσβλέψεται παίδων σ’, ἵν’
αὐτῶν προσέμενος κτάνῃς τινά; ταῦτ’ ἦλθες ἤδη διὰ λόγων,
ἢ σκῆπτρά σοι μόνον διαφέρειν καὶ στρατηλατεῖν μέλει; ὃν
χρῆν δίκαιον λόγον ἐν Ἀργείοις λέγειν· Βούλεσθ’, Ἀχαιοί,
πλεῖν Φρυγῶν ἐπὶ χθόνα; κλῆρον τίθεσθε παῖδ’ ὅτου θανεῖν
χρεών. ἐν ἴσῳ γὰρ ἦν τόδ’, ἀλλὰ μὴ σὲ ἐξαίρετον
σφάγιον παρασχεῖν Δαναΐδαισι παῖδα σήν, ἢ Μενέλεων πρὸ
μητρὸς Ἑρμιόνην κτανεῖν, οὗπερ τὸ πρᾶγμ’ ἦν. νῦν δ’ ἐγὼ
μὲν ἡ τὸ σὸν σῴζουσα λέκτρον παιδὸς ἐστερήσομαι, ἡ δ’
ἐξαμαρτοῦσ’, ὑπότροφον νεάνιδα Σπάρτῃ κομίζουσ’, εὐτυχὴς
γενήσεται. τούτων ἄμειψαί μ’ εἴ τι μὴ καλῶς λέγω· εἰ δ’
εὖ λέλεκται, † νῶι μὴ δή γε κτάνῃς † τὴν σήν τε κἀμὴν
παῖδα, καὶ σώφρων ἔσῃ. πιθοῦ. τὸ γάρ τοι τέκνα συνσῴζειν
καλόν, Ἀγάμεμνον· οὐδεὶς πρὸς τάδ’ ἀντερεῖ βροτῶν. εἰ μὲν
τὸν Ὀρφέως εἶχον, ὦ πάτερ, λόγον, πείθειν ἐπᾴδουσ’,
ὥσθ’ ὁμαρτεῖν μοι πέτρας, κηλεῖν τε τοῖς λόγοισιν οὓς
ἐβουλόμην, ἐνταῦθ’ ἂν ἦλθον· νῦν δέ, τἀπ’ ἐμοῦ σοφά,
δάκρυα παρέξω· ταῦτα γὰρ δυναίμεθ’ ἄν. ἱκετηρίαν δὲ γόνασιν
ἐξάπτω σέθεν τὸ σῶμα τοὐμόν, ὅπερ ἔτικτεν ἥδε σοι, μή μ’
ἀπολέσῃς ἄωρον· ἡδὺ γὰρ τὸ φῶς βλέπειν· τὰ δ’ ὑπὸ γῆς
μή μ’ ἰδεῖν ἀναγκάσῃς. πρώτη σ’ ἐκάλεσα πατέρα καὶ σὺ
παῖδ’ ἐμέ· πρώτη δὲ γόνασι σοῖσι σῶμα δοῦσ’ ἐμὸν φίλας
χάριτας ἔδωκα κἀντεδεξάμην. λόγος δ’ ὁ μὲν σὸς ἦν ὅδ’·
Ἆρά σ’, ὦ τέκνον, εὐδαίμον’ ἀνδρὸς ἐν δόμοισιν ὄψομαι,
ζῶσάν τε καὶ θάλλουσαν ἀξίως ἐμοῦ; οὑμὸς δ’ ὅδ’ ἦν αὖ
περὶ σὸν ἐξαρτωμένης γένειον, οὗ νῦν ἀντιλάζυμαι χερί· Τί
δ’ ἆρ’ ἐγὼ σέ; πρέσβυν ἆρ’ ἐσδέξομαι ἐμῶν φίλαισιν
ὑποδοχαῖς δόμων, πάτερ, πόνων τιθηνοὺς ἀποδιδοῦσά σοι
τροφάς; τούτων ἐγὼ μὲν τῶν λόγων μνήμην ἔχω, σὺ δ’
ἐπιλέλησαι, καί μ’ ἀποκτεῖναι θέλεις. μή, πρός σε Πέλοπος
καὶ πρὸς Ἀτρέως πατρὸς καὶ τῆσδε μητρός, ἣ πρὶν ὠδίνουσ’
ἐμὲ νῦν δευτέραν ὠδῖνα τήνδε λαμβάνει. τί μοι μέτεστι τῶν
Ἀλεξάνδρου γάμων Ἑλένης τε; πόθεν ἦλθ’ ἐπ’ ὀλέθρῳ τὠμῷ,
πάτερ; βλέψον πρὸς ἡμᾶς, ὄμμα δὸς φίλημά τε, ἵν’ ἀλλὰ
τοῦτο κατθανοῦσ’ ἔχω σέθεν μνημεῖον, ἢν μὴ τοῖς ἐμοῖς
πεισθῇς λόγοις. ἀδελφέ, μικρὸς μὲν σύ γ’ ἐπίκουρος φίλοις,
ὅμως δὲ συνδάκρυσον, ἱκέτευσον πατρὸς τὴν σὴν ἀδελφὴν μὴ
θανεῖν· αἴσθημά τοι κἀν νηπίοις γε τῶν κακῶν ἐγγίγνεται.
ἰδοὺ σιωπῶν λίσσεταί σ’ ὅδ’, ὦ πάτερ. ἀλλ’ αἴδεσαί με
καὶ κατοίκτιρον βίου. ναί, πρὸς γενείου σ’ ἀντόμεσθα δύο
φίλω· ὃ μὲν νεοσσός ἐστιν, ἣ δ’ ηὐξημένη. ἓν συντεμοῦσα
πάντα νικήσω λόγον· τὸ φῶς τόδ’ ἀνθρώποισιν ἥδιστον
βλέπειν, τὰ νέρθε δ’ οὐδέν· μαίνεται δ’ ὃς εὔχεται θανεῖν.
κακῶς ζῆν κρεῖσσον ἢ καλῶς θανεῖν. ὦ τλῆμον Ἑλένη, διὰ
σὲ καὶ τοὺς σοὺς γάμους ἀγὼν Ἀτρείδαις καὶ τέκνοις ἥκει
μέγας. ἐγὼ τά τ’ οἰκτρὰ συνετός εἰμι καὶ τὰ μή, φιλῶ τ’
ἐμαυτοῦ τέκνα· μαινοίμην γὰρ ἄν. δεινῶς δ’ ἔχει μοι ταῦτα
τολμῆσαι, γύναι, δεινῶς δὲ καὶ μή· τοῦτο γὰρ πρᾶξαί με δεῖ.
ὁρᾶθ’ ὅσον στράτευμα ναύφρακτον τόδε, χαλκέων θ’ ὅπλων
ἄνακτες Ἑλλήνων ὅσοι, οἷς νόστος οὐκ ἔστ’ Ἰλίου πύργους
ἔπι, εἰ μή σε θύσω, μάντις ὡς Κάλχας λέγει, οὐδ’ ἔστι
Τροίας ἐξελεῖν κλεινὸν βάθρον. μέμηνε δ’ Ἀφροδίτη τις
Ἑλλήνων στρατῷ πλεῖν ὡς τάχιστα βαρβάρων ἐπὶ χθόνα,
παῦσαί τε λέκτρων ἁρπαγὰς Ἑλληνικῶν· οἳ τὰς ἐν Ἄργει
παρθένους κτενοῦσί μου ὑμᾶς τε κἀμέ, θέσφατ’ εἰ λύσω θεᾶς.
οὐ Μενέλεώς με καταδεδούλωται, τέκνον, οὐδ’ ἐπὶ τὸ κείνου
βουλόμενον ἐλήλυθα, ἀλλ’ Ἑλλάς, ᾗ δεῖ, κἂν θέλω κἂν μὴ
θέλω, θῦσαί σε· τούτου δ’ ἥσσονες καθέσταμεν. ἐλευθέραν γὰρ
δεῖ νιν ὅσον ἐν σοί, τέκνον, κἀμοὶ γενέσθαι, μηδὲ βαρβάροις
ὕπο Ἕλληνας ὄντας λέκτρα συλᾶσθαι βίᾳ. ὦ τέκνον, ὦ
ξέναι, οἲ ’γὼ θανάτου <τοῦ> σοῦ μελέα. φεύγει σε πατὴρ
Ἅιδῃ παραδούς. οἲ ’γώ, μᾶτερ· ταὐτὸν τόδε γὰρ μέλος εἰς
ἄμφω πέπτωκε τύχης, κοὐκέτι μοι φῶς οὐδ’ ἀελίου τόδε
φέγγος. ἰὼ ἰώ. νιφόβολον Φρυγῶν νάπος Ἴδας τ’ ὄρεα,
Πρίαμος ὅθι ποτὲ βρέφος ἁπαλὸν ἔβαλε ματέρος ἀποπρὸ
νοσφίσας ἐπὶ μόρῳ θανατόεντι Πάριν, ὃς Ἰδαῖος Ἰ‐ δαῖος
ἐλέγετ’ ἐλέγετ’ ἐν Φρυγῶν πόλει, μή ποτ’ ὤφελες τὸν ἀμφὶ
βουσὶ βουκόλον τραφέντ’ Ἀλέξανδρον οἰκίσαι ἀμφὶ τὸ λευκὸν
ὕδωρ, ὅθι κρῆναι Νυμφᾶν κεῖνται λειμών τ’ ἔρνεσι θάλλων
χλωροῖς καὶ ῥοδόεντ’ ἄνθε’ ὑακίνθινά τε θεαῖς δρέπειν·
ἔνθα ποτὲ Παλλὰς ἔμολε καὶ δολιόφρων Κύπρις Ἥρα θ’ Ἑρμᾶς
θ’, ὁ Διὸς ἄγγελος, ἃ μὲν ἐπὶ πόθῳ τρυφῶσα Κύπρις, ἃ
δὲ δορὶ Παλλάς, Ἥρα τε Διὸς ἄνακτος εὐναῖσι βασιλίσιν,
κρίσιν ἐπὶ στυγνὰν ἔριν τε καλλονᾶς, ἐμοὶ δὲ θάνατον —
ὄνομα μὲν φέροντα Δαναΐ‐ δαισιν, ὦ κόραι, πρόθυμα δ’
ἔλαβεν Ἄρτεμις πρὸς Ἴλιον. ὁ δὲ τεκών με τὰν τάλαιναν, ὦ
μᾶτερ ὦ μᾶτερ, οἴχεται προδοὺς ἔρημον. ὦ δυστάλαιν’ ἐγώ,
πικρὰν πικρὰν ἰδοῦσα δυσελέναν, φονεύομαι διόλλυμαι σφαγαῖσιν
ἀνοσίοισιν ἀνοσίου πατρός. μή μοι ναῶν χαλκεμβολάδων πρύμνας
[ἅδ’] Αὐλὶς δέξασθαι τούσδ’ εἰς ὅρμους [ἐς Τροίαν] ὤφελεν
ἐλάταν πομπαίαν, μηδ’ ἀνταίαν Εὐρίπῳ πνεῦσαι πομπὰν Ζεύς,
μειλίσσων αὔραν ἄλλοις ἄλλαν θνατῶν λαίφεσι χαίρειν, τοῖσι
δὲ λύπαν, τοῖσι δ’ ἀνάγκαν, τοῖς δ’ ἐξορμᾶν, τοῖς δὲ
στέλλειν, τοῖσι δὲ μέλλειν. ἦ πολύμοχθον ἄρ’ ἦν γένος, ἦ
πολύμοχθον ἁμερίων, <τὸ> χρεὼν δέ τι δύσποτμον ἀνδράσιν
ἀνευρεῖν. ἰὼ ἰώ, μεγάλα πάθεα, μεγάλα δ’ ἄχεα Δαναΐδαις
τιθεῖσα Τυνδαρὶς κόρα. ἐγὼ μὲν οἰκτίρω σε συμφορᾶς κακῆς
τυχοῦσαν, οἵας μήποτ’ ὤφελες τυχεῖν. ὦ τεκοῦσα μῆτερ,
ἀνδρῶν ὄχλον εἰσορῶ πέλας. τόν τε τῆς θεᾶς παῖδα, τέκνον,
ᾧ <σὺ> δεῦρ’ ἐλήλυθας. διαχαλᾶτέ μοι μέλαθρα, δμῶες, ὡς
κρύψω δέμας. τί δὲ τέκνον, φεύγεις; Ἀχιλλέα τόνδ’ ἰδεῖν
αἰσχύνομαι. ὡς τί δή; τὸ δυστυχές μοι τῶν γάμων αἰδῶ
φέρει. οὐκ ἐν ἁβρότητι κεῖσαι πρὸς τὰ νῦν πεπτωκότα. ἀλλὰ
μίμν’· οὐ σεμνότητος ἔργον, ἢν ὀνώμεθα. ὦ γύναι τάλαινα,
Λήδας θύγατερ . . . οὐ ψευδῆ θροεῖς. δείν’ ἐν Ἀργείοις
βοᾶται . . . τίνα βοήν; σήμαινέ μοι. ἀμφὶ σῆς παιδός . . .
πονηρὸν εἶπας οἰωνὸν λόγον. ὡς χρεὼν σφάξαι νιν. οὐδεὶς
<τοῖσδ’> ἐναντίον λέγει; ἐς θόρυβον ἐγώ τι καὐτὸς ἤλυθον .
. . τίν’, ὦ ξένε; σῶμα λευσθῆναι πέτροισι. μῶν κόρην σῴζων
ἐμήν; αὐτὸ τοῦτο. τίς δ’ ἂν ἔτλη [τοῦ] σώματος τοῦ σοῦ
θιγεῖν; πάντες Ἕλληνες. στρατὸς δὲ Μυρμιδὼν οὔ σοι παρῆν;
πρῶτος ἦν ἐκεῖνος ἐχθρός. δῑ ἄρ’ ὀλώλαμεν, τέκνον. οἵ
με τὸν γάμων ἀπεκάλουν ἥσσονα. ἀπεκρίνω δὲ τί; τὴν ἐμὴν
μέλλουσαν εὐνὴν μὴ κτανεῖν . . . δίκαια γάρ. ἣν ἐφήμισεν
πατήρ μοι. καὶ Ἀργόθεν γ’ ἐπέμψατο. ἀλλ’ ἐνικώμην κεκραγμοῦ.
τὸ πολὺ γὰρ δεινὸν κακόν. ἀλλ’ ὅμως ἀρήξομέν σοι. καὶ
μαχῇ πολλοῖσιν εἷς; εἰσορᾷς τεύχη φέροντας τούσδε; ὄναιο
τῶν φρενῶν. ἀλλ’ ὀνησόμεσθα. παῖς ἄρ’ οὐκέτι σφαγήσεται;
οὔκ, ἐμοῦ γ’ ἑκόντος. ἥξει δ’ ὅστις ἅψεται κόρης; μυρίοι
γ’, ἄξει δ’ Ὀδυσσεύς. ἆρ’ ὁ Σισύφου γόνος; αὐτὸς οὗτος.
ἴδια πράσσων, ἢ στρατοῦ ταχθεὶς ὕπο; αἱρεθεὶς ἑκών.
πονηράν γ’ αἵρεσιν, μιαιφονεῖν. ἀλλ’ ἐγὼ σχήσω νιν. ἄξει δ’
οὐχ ἑκοῦσαν ἁρπάσας; δηλαδὴ ξανθῆς ἐθείρας. ἐμὲ δὲ δρᾶν
τί χρὴ τότε; ἀντέχου θυγατρός. ὡς τοῦδ’ εἵνεκ’ οὐ
σφαγήσεται. ἀλλὰ μὴν ἐς τοῦτό γ’ ἥξει. μῆτερ, εἰσακούσατε
τῶν ἐμῶν λόγων· μάτην γάρ σ’ εἰσορῶ θυμουμένην σῷ πόσει·
τὰ δ’ ἀδύναθ’ ἡμῖν καρτερεῖν οὐ ῥᾴδιον. τὸν μὲν οὖν
ξένον δίκαιον αἰνέσαι προθυμίας· ἀλλὰ καὶ σὲ τοῦθ’ ὁρᾶν
χρή, μὴ διαβληθῇ στρατῷ, καὶ πλέον πράξωμεν οὐδέν, ὅδε
δὲ συμφορᾶς τύχῃ. οἷα δ’ εἰσῆλθέν μ’, ἄκουσον, μῆτερ,
ἐννοουμένην· κατθανεῖν μέν μοι δέδοκται· τοῦτο δ’ αὐτὸ
βούλομαι εὐκλεῶς πρᾶξαι, παρεῖσά γ’ ἐκποδὼν τὸ δυσγενές.
δεῦρο δὴ σκέψαι μεθ’ ἡμῶν, μῆτερ, ὡς καλῶς λέγω· εἰς ἔμ’
Ἑλλὰς ἡ μεγίστη πᾶσα νῦν ἀποβλέπει, κἀν ἐμοὶ πορθμός τε
ναῶν καὶ Φρυγῶν κατασκαφαὶ τάς τε μελλούσας γυναῖκας, ἤν τι
δρῶσι βάρβαροι, μηκέθ’ ἁρπάζειν ἐᾶν τούσδ’ ὀλβίας ἐξ
Ἑλλάδος, τὸν Ἑλένης τείσαντας ὄλεθρον, ἣν <ἀν>ήρπασεν
Πάρις. ταῦτα πάντα κατθανοῦσα ῥύσομαι, καί μου κλέος, Ἑλλάδ’
ὡς ἠλευθέρωσα, μακάριον γενήσεται. καὶ γὰρ οὐδέ τοί τι λίαν
ἐμὲ φιλοψυχεῖν χρεών· πᾶσι γάρ μ’ Ἕλλησι κοινὸν ἔτεκες,
οὐχὶ σοὶ μόνῃ. ἀλλὰ μυρίοι μὲν ἄνδρες ἀσπίσιν
πεφραγμένοι, μυρίοι δ’ ἐρέτμ’ ἔχοντες, πατρίδος ἠδικημένης,
δρᾶν τι τολμήσουσιν ἐχθροὺς χὑπὲρ Ἑλλάδος θανεῖν, ἡ δ’ ἐμὴ
ψυχὴ μί’ οὖσα πάντα κωλύσει τάδε; τί τὸ δίκαιον τοῦτό γε;
ἆρ’ ἔχοιμ’ ἂν ἀντειπεῖν ἔπος; κἀπ’ ἐκεῖν’ ἔλθωμεν· οὐ
δεῖ τόνδε διὰ μάχης μολεῖν πᾶσιν Ἀργείοις γυναικὸς εἵνεκ’
οὐδὲ κατθανεῖν. εἷς γ’ ἀνὴρ κρείσσων γυναικῶν μυρίων ὁρᾶν
φάος. εἰ βεβούληται δὲ σῶμα τοὐμὸν Ἄρτεμις λαβεῖν, ἐμποδὼν
γενήσομαι ’γὼ θνητὸς οὖσα τῇ θεῷ; ἀλλ’ ἀμήχανον· δίδωμι
σῶμα τοὐμὸν Ἑλλάδι. θύετ’, ἐκπορθεῖτε Τροίαν. ταῦτα γὰρ
μνημεῖά μου διὰ μακροῦ, καὶ παῖδες οὗτοι καὶ γάμοι καὶ
δόξ’ ἐμή. βαρβάρων δ’ Ἕλληνας ἄρχειν εἰκός, ἀλλ’ οὐ
βαρβάρους, μῆτερ, Ἑλλήνων· τὸ μὲν γὰρ δοῦλον, οἳ δ’
ἐλεύθεροι. τὸ μὲν σόν, ὦ νεᾶνι, γενναίως ἔχει· τὸ τῆς
τύχης δὲ καὶ τὸ τῆς θεοῦ νοσεῖ. Ἀγαμέμνονος παῖ, μακάριόν
μέ τις θεῶν ἔμελλε θήσειν, εἰ τύχοιμι σῶν γάμων. ζηλῶ δὲ
σοῦ μὲν Ἑλλάδ’, Ἑλλάδος δὲ σέ. εὖ γὰρ τόδ’ εἶπας ἀξίως
τε πατρίδος· τὸ θεομαχεῖν γὰρ ἀπολιποῦσ’, ὅ σου κρατεῖ,
ἐξελογίσω τὰ χρηστὰ τἀναγκαῖά τε. μᾶλλον δὲ λέκτρων σῶν
πόθος μ’ ἐσέρχεται ἐς τὴν φύσιν βλέψαντα· γενναία γὰρ εἶ.
ὅρα δ’· ἐγὼ γὰρ βούλομαί σ’ εὐεργετεῖν λαβεῖν τ’ ἐς
οἴκους· ἄχθομαί τ’, ἴστω Θέτις, εἰ μή σε σώσω Δαναΐδαισι
διὰ μάχης ἐλθών. ἄθρησον· ὁ θάνατος δεινὸν κακόν. λέγω
τάδ’ οὐδὲν οὐδέν’ εὐλαβουμένη. ἡ Τυνδαρὶς παῖς διὰ τὸ
σῶμ’ ἀρκεῖ μάχας ἀνδρῶν τιθεῖσα καὶ φόνους· σὺ δ’, ὦ
ξένε, μὴ θνῇσκε δῑ ἐμὲ μηδ’ ἀποκτείνῃς τινά, ἔα δὲ
σῷσαί μ’ Ἑλλάδ’, ἢν δυνώμεθα. ὦ λῆμ’ ἄριστον, οὐκ ἔχω
πρὸς τοῦτ’ ἔτι λέγειν, ἐπεί σοι τάδε δοκεῖ· γενναῖα γὰρ
φρονεῖς· τί γὰρ τἀληθὲς οὐκ εἴποι τις ἄν; ὅμως δ’, ἴσως
γὰρ κἂν μεταγνοίης τάδε, [ὡς οὖν ἂν εἰδῇς τἀπ’ ἐμοῦ
λελεγμένα,] ἐλθὼν τάδ’ ὅπλα θήσομαι βωμοῦ πέλας, ὡς οὐκ
ἐάσων σ’ ἀλλὰ κωλύσων θανεῖν. χρήσῃ δὲ καὶ σὺ τοῖς ἐμοῖς
λόγοις τάχα, ὅταν πέλας σῆς φάσγανον δέρης ἴδῃς. οὔκουν
ἐάσω σ’ ἀφροσύνῃ τῇ σῇ θανεῖν· ἐλθὼν δὲ σὺν ὅπλοις
τοῖσδε πρὸς ναὸν θεᾶς καραδοκήσω σὴν ἐκεῖ παρουσίαν. μῆτερ,
τί σιγῇ δακρύοις τέγγεις κόρας; ἔχω τάλαινα πρόφασιν ὥστ’
ἀλγεῖν φρένα. παῦσαι· ’μὲ μὴ κάκιζε· τάδε δέ μοι πιθοῦ.
λέγ’· ὡς παρ’ ἡμῶν οὐδὲν ἀδικήσῃ, τέκνον. μήτ’ οὖν γε
τὸν σὸν πλόκαμον ἐκτέμῃς τριχός, μήτ’ ἀμφὶ σῶμα μέλανας
ἀμπίσχῃ πέπλους. τί δὴ τόδ’ εἶπας, τέκνον; ἀπολέσασά σε;
οὐ σύ γε· σέσῳσμαι, κατ’ ἐμὲ δ’ εὐκλεὴς ἔσῃ. πῶς εἶπας;
οὐ πενθεῖν με σὴν ψυχὴν χρεών; ἥκιστ’, ἐπεί μοι τύμβος οὐ
χωσθήσεται. τί δαί; τὸ θνῄσκειν, οὐ τάφος, νομίζεται. βωμὸς
θεᾶς μοι μνῆμα τῆς Διὸς κόρης. ἀλλ’, ὦ τέκνον, σοὶ
πείσομαι· λέγεις γὰρ εὖ. ὡς εὐτυχοῦσά γ’ Ἑλλάδος τ’
εὐεργέτις. τί δὴ κασιγνήταισιν ἀγγελῶ σέθεν; μηδ’ ἀμφὶ
κείναις μέλανας ἐξάψῃ πέπλους. εἴπω δὲ παρὰ σοῦ φίλον
ἔπος τι παρθένοις; χαίρειν γε. Ὀρέστην τ’ ἔκτρεφ’ ἄνδρα
τόνδε μοι. προσέλκυσαί νιν ὕστατον θεωμένη. ὦ φίλτατ’,
ἐπεκούρησας ὅσον εἶχες φίλοις. ἔσθ’ ὅ τι κατ’ Ἄργος
δρῶσά σοι χάριν φέρω; πατέρα τὸν ἀμὸν μὴ στύγει, πόσιν γε
σόν. δεινοὺς ἀγῶνας διὰ σὲ δεῖ κεῖνον δραμεῖν. ἄκων μ’
ὑπὲρ γῆς Ἑλλάδος διώλεσεν. δόλῳ δ’, ἀγεννῶς Ἀτρέως τ’ οὐκ
ἀξίως. τίς μ’ εἶσιν ἄξων πρὶν σπαράσσεσθαι κόμης; ἐγώ,
μετά γε σοῦ. . . μὴ σύ γ’· οὐ καλῶς λέγεις. πέπλων ἐχομένη
σῶν. ἐμοί, μῆτερ, πιθοῦ· μέν’· ὡς ἐμοί τε σοί τε κάλλιον
τόδε. πατρὸς δ’ ὀπαδῶν τῶνδέ τίς με πεμπέτω Ἀρτέμιδος ἐς
λειμῶν’, ὅπου σφαγήσομαι. ὦ τέκνον, οἴχῃ; καὶ πάλιν γ’ οὐ
μὴ μόλω. λιποῦσα μητέρα; ὡς ὁρᾷς γ’, οὐκ ἀξίως. σχές, μή
με προλίπῃς. οὐκ ἐῶ στάζειν δάκρυ. ὑμεῖς δ’ ἐπευφημήσατ’,
ὦ νεάνιδες, παιᾶνα τἠμῇ συμφορᾷ Διὸς κόρην Ἄρτεμιν· ἴτω
δὲ Δαναΐδαις εὐφημία. κανᾶ δ’ ἐναρχέσθω τις, αἰθέσθω δὲ
πῦρ προχύταις καθαρσίοισι, καὶ πατὴρ ἐμὸς ἐνδεξιούσθω βωμόν·
ὡς σωτηρίαν Ἕλλησι δώσουσ’ ἔρχομαι νικηφόρον. ἄγετέ με τὰν
Ἰλίου καὶ Φρυγῶν ἑλέπτολιν. στέφεα περίβολα δίδοτε, φέρετε —
πλόκαμος ὅδε καταστέφειν — χερνίβων τε παγάς. ἑλίσσετ’ ἀμφὶ
ναὸν ἀμφὶ βωμὸν Ἄρτεμιν, τὰν ἄνασσαν Ἄρτεμιν, τὰν
μάκαιραν· ὡς ἐμοῖσιν, εἰ χρεών, αἵμασι θύμασί [τε] θέσφατ’
ἐξαλείψω. ὦ πότνια πότνια μᾶτερ, οὐ δάκρυά γέ σοι δώσομεν
ἁμέτερα· παρ’ ἱεροῖς γὰρ οὐ πρέπει. ἰὼ ἰὼ νεάνιδες,
συνεπαείδετ’ Ἄρτεμιν Χαλκίδος ἀντίπορον, ἵνα τε δόρατα
μέμονε δάϊ’ ὄνομα δῑ ἐμὸν [τᾶσδ’] Αὐλίδος στενοπόροις ἐν
ὅρμοις. ἰὼ γᾶ μᾶτερ ὦ Πελασγία, Μυκηναῖαί τ’ ἐμαὶ
θεράπναι . . . καλεῖς πόλισμα Περσέως, Κυκλωπίων πόνον χερῶν;
ἐθρέψαθ’ Ἑλλάδι με φάος· θανοῦσα δ’ οὐκ ἀναίνομαι. κλέος
γὰρ οὔ σε μὴ λίπῃ. ἰὼ ἰώ. λαμπαδοῦχος ἁμέρα Διός τε
φέγγος, ἕτερον ἕτερον αἰῶνα καὶ μοῖραν οἰκήσομεν. χαῖρέ
μοι, φίλον φάος. ἰὼ ἰώ. ἴδεσθε τὰν Ἰλίου καὶ Φρυγῶν
ἑλέπτολιν στείχουσαν, ἐπὶ κάρα στέφη βαλουμέναν χερνίβων τε
παγάς, βωμόν γε δαίμονος θεᾶς ῥανίσιν αἱματορρύτοις χρανοῦσαν
εὐφυῆ τε σώματος δέρην [σφαγεῖσαν.] εὔδροσοι παγαὶ πατρῷαι
μένουσι χέρνιβές τέ σε στρατός τ’ Ἀχαιῶν θέλων Ἰλίου πόλιν
μολεῖν. ἀλλὰ τὰν Διὸς κόραν κλῄσωμεν Ἄρτεμιν, θεῶν
ἄνασσαν, ὡς ἐπ’ εὐτυχεῖ πότμῳ. ὦ πότνια, πότνια, θύμασιν
βροτησίοις χαρεῖσα, πέμψον ἐς Φρυγῶν γαῖαν Ἑλλάνων στρατὸν †
καὶ δολόεντα Τροίας ἕδη, Ἀγαμέμνονά τε λόγχαις Ἑλλάδι
κλεινότατον στέφανον δὸς ἀμφὶ κάρα ἑὸν † κλέος ἀείμνηστον
ἀμφιθεῖναι. ὦ Τυνδαρεία παῖ, Κλυταιμήστρα, δόμων ἔξω
πέρασον, ὡς κλύῃς ἐμῶν λόγων. φθογγῆς κλύουσα δεῦρο σῆς
ἀφικόμην, ταρβοῦσα τλήμων κἀκπεπληγμένη φόβῳ· μή μοί τιν’
ἄλλην ξυμφορὰν ἥκεις φέρων πρὸς τῇ παρούσῃ; σῆς μὲν οὖν
παιδὸς πέρι θαυμαστά σοι καὶ δεινὰ σημῆναι θέλω. μὴ μέλλε
τοίνυν, ἀλλὰ φράζ’ ὅσον τάχος. ἀλλ’, ὦ φίλη δέσποινα, πᾶν
πεύσῃ σαφῶς. λέξω δ’ ἀπ’ ἀρχῆς, ἤν τι μὴ σφαλεῖσά μου
γνώμη ταράξῃ γλῶσσαν ἐν λόγοις ἐμήν. ἐπεὶ γὰρ ἱκόμεσθα
τῆς Διὸς κόρης Ἀρτέμιδος ἄλσος λείμακάς τ’ ἀνθεσφόρους,
ἵν’ ἦν Ἀχαιῶν σύλλογος στρατεύματος, σὴν παῖδ’ ἄγοντες,
εὐθὺς Ἀργείων ὄχλος ἠθροίζεθ’. ὡς δ’ ἐσεῖδεν Ἀγαμέμνων
ἄναξ ἐπὶ σφαγὰς στείχουσαν εἰς ἄλσος κόρην, ἀνεστέναξε,
κἄμπαλιν στρέψας κάρα δάκρυε, πρόσθεν ὀμμάτων πέπλον
προθείς. ἣ δὲ σταθεῖσα τῷ τεκόντι πλησίον ἔλεξε τοιάδ’·
Ὦ πάτερ, πάρειμί σοι· τοὐμὸν δὲ σῶμα τῆς ἐμῆς ὑπὲρ
πάτρας καὶ τῆς ἁπάσης Ἑλλάδος γαίας ὕπερ θῦσαι δίδωμ’
ἑκοῦσα πρὸς βωμὸν θεᾶς ἄγοντας, εἴπερ ἐστὶ θέσφατον τόδε.
καὶ τοὐπ’ ἔμ’ εὐτυχεῖτε· καὶ νικηφόρου δώρου τύχοιτε
πατρίδα τ’ ἐξίκοισθε γῆν. πρὸς ταῦτα μὴ ψαύσῃ τις Ἀργείων
ἐμοῦ· σιγῇ παρέξω γὰρ δέρην εὐκαρδίως. τοσαῦτ’ ἔλεξε· πᾶς
δ’ ἐθάμβησεν κλύων εὐψυχίαν τε κἀρετὴν τῆς παρθένου. στὰς δ’
ἐν μέσῳ Ταλθύβιος, ᾧ τόδ’ ἦν μέλον, εὐφημίαν ἀνεῖπε
καὶ σιγὴν στρατῷ· Κάλχας δ’ ὁ μάντις ἐς κανοῦν χρυσήλατον
ἔθηκεν ὀξὺ χειρὶ φάσγανον σπάσας κολεῶν ἔσωθεν, κρᾶτά τ’
ἔστεψεν κόρης. ὁ παῖς δ’ ὁ Πηλέως ἐν κύκλῳ βωμὸν θεᾶς
λαβὼν κανοῦν ἔβρεξε χέρνιβάς θ’ ὁμοῦ, ἔλεξε δ’· Ὦ παῖ
Ζηνός, ὦ θηροκτόνε, τὸ λαμπρὸν εἱλίσσουσ’ ἐν εὐφρόνῃ
φάος, δέξαι τὸ θῦμα τόδ’ ὅ γέ σοι δωρούμεθα στρατός τ’
Ἀχαιῶν † Ἀγαμέμνων ἄναξ θ’ ὁμοῦ, † ἄχραντον αἷμα
καλλιπαρθένου δέρης, καὶ δὸς γενέσθαι πλοῦν νεῶν ἀπήμονα
Τροίας τε πέργαμ’ ἐξελεῖν ἡμᾶς δορί. ἐς γῆν δ’ Ἀτρεῖδαι
πᾶς στρατός τ’ ἔστη βλέπων. [ἱερεὺς δὲ φάσγανον λαβὼν
ἐπεύξατο, λαιμόν τ’ ἐπεσκοπεῖθ’, ἵνα πλήξειεν ἄν· ἐμοὶ δέ
τ’ ἄλγος οὐ μικρὸν εἰσῄει φρενί, κἄστην νενευκώς· θαῦμα δ’
ἦν αἴφνης ὁρᾶν. πληγῆς κτύπον γὰρ πᾶς τις ᾔσθετ’ ἂν
σαφῶς, τὴν παρθένον δ’ οὐκ εἶδεν οὗ γῆς εἰσέδυ. βοᾷ δ’
ἱερεύς, ἅπας δ’ ἐπήχησε στρατός, ἄελπτον εἰσιδόντες ἐκ
θεῶν τινος φάσμ’, οὗ γε μηδ’ ὁρωμένου πίστις παρῆν· ἔλαφος
γὰρ ἀσπαίρουσ’ ἔκειτ’ ἐπὶ χθονὶ ἰδεῖν μεγίστη διαπρεπής τε
τὴν θέαν, ἧς αἵματι βωμὸς ἐραίνετ’ ἄρδην τῆς θεοῦ. κἀν
τῷδε Κάλχας πῶς δοκεῖς χαίρων ἔφη· Ὦ τοῦδ’ Ἀχαιῶν
κοίρανοι κοινοῦ στρατοῦ, ὁρᾶτε τήνδε θυσίαν, ἣν ἡ θεὸς
προύθηκε βωμίαν, ἔλαφον ὀρειδρόμον; ταύτην μάλιστα τῆς κόρης
ἀσπάζεται, ὡς μὴ μιάνῃ βωμὸν εὐγενεῖ φόνῳ. ἡδέως τε
τοῦτ’ ἐδέξατο, καὶ πλοῦν οὔριον δίδωσιν ἡμῖν Ἰλίου τ’
ἐπιδρομάς. πρὸς ταῦτα πᾶς τις θάρσος αἶρε ναυβάτης, χώρει τε
πρὸς ναῦν· ὡς ἡμέρᾳ τῇδε δεῖ λιπόντας ἡμᾶς Αὐλίδος
κοίλους μυχοὺς Αἴγαιον οἶδμα διαπερᾶν. ἐπεὶ δ’ ἅπαν
κατηνθρακώθη θῦμ’ ἐν Ἡφαίστου φλογί, τὰ πρόσφορ’ ηὔξαθ’, ὡς
τύχοι νόστου στρατός. πέμπει δ’ Ἀγαμέμνων μ’ ὥστε σοι φράσαι
τάδε, λέγειν θ’ ὁποίας ἐκ θεῶν μοίρας κυρεῖ καὶ δόξαν
ἔσχεν ἄφθιτον καθ’ Ἑλλάδα. ἐγὼ παρὼν δὲ καὶ τὸ πρᾶγμ’
ὁρῶν λέγω· ἡ παῖς σαφῶς σοι πρὸς θεοὺς ἀφίπτατο. λύπης δ’
ἀφαίρει καὶ πόσει πάρες χόλον· ἀπροσδόκητα δὲ βροτοῖς τὰ
τῶν θεῶν, σώζουσί θ’ οὓς φιλοῦσιν. ἦμαρ γὰρ τόδε θανοῦσαν
εἶδε καὶ βλέπουσαν παῖδα σήν. ὡς ἥδομαί τοι ταῦτ’
ἀκούσασ’ ἀγγέλου· ζῶν δ’ ἐν θεοῖσι σὸν μένειν φράζει τέκος.
ὦ παῖ, θεῶν τοῦ κλέμμα γέγονας; πῶς σε προσείπω; πῶς δ’ οὐ
φῶ παραμυθεῖσθαι τούσδε μάτην μύθους, ὥς σου πένθους λυγροῦ
παυσαίμαν; καὶ μὴν Ἀγαμέμνων ἄναξ στείχει, τούσδ’ αὐτοὺς
ἔχων σοι φράζειν μύθους. γύναι, θυγατρὸς ἕνεκ’ ὄλβιοι
γενοίμεθ’ ἄν· ἔχει γὰρ ὄντως ἐν θεοῖς ὁμιλίαν. χρὴ δέ σε
λαβοῦσαν τόνδε μόσχον νεαγενῆ στείχειν πρὸς οἴκους· ὡς
στρατὸς πρὸς πλοῦν ὁρᾷ. καὶ χαῖρε· χρόνια γε τἀμά σοι
προσφθέγματα Τροίηθεν ἔσται. καὶ γένοιτό σοι καλῶς. χαίρων,
Ἀτρείδη, γῆν ἱκοῦ Φρυγίαν, χαίρων δ’ ἐπάνηκε, κάλλιστά μοι
σκῦλ’ ἀπὸ Τροίας ἑλών.]