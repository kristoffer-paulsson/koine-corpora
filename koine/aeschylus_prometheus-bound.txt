Χθονὸς μὲν ἐς τηλουρὸν ἥκομεν πέδον, Σκύθην ἐς οἷμον,
ἄβατον εἰς ἐρημίαν. Ἥφαιστε, σοὶ δὲ χρὴ μέλειν ἐπιστολὰς
ἅς σοι πατὴρ ἐφεῖτο, τόνδε πρὸς πέτραις ὑψηλοκρήμνοις τὸν
λεωργὸν ὀχμάσαι ἀδαμαντίνων δεσμῶν ἐν ἀρρήκτοις πέδαις. τὸ
σὸν γὰρ ἄνθος, παντέχνου πυρὸς σέλας, θνητοῖσι κλέψας
ὤπασεν. τοιᾶσδέ τοι ἁμαρτίας σφε δεῖ θεοῖς δοῦναι δίκην, ὡς
ἂν διδαχθῇ τὴν Διὸς τυραννίδα στέργειν, φιλανθρώπου δὲ
παύεσθαι τρόπου. Κράτος Βία τε, σφῷν μὲν ἐντολὴ Διὸς ἔχει
τέλος δὴ κοὐδὲν ἐμποδὼν ἔτι· ἐγὼ δ’ ἄτολμός εἰμι
συγγενῆ θεὸν δῆσαι βίᾳ φάραγγι πρὸς δυσχειμέρῳ. πάντως δ’
ἀνάγκη τῶνδέ μοι τόλμαν σχεθεῖν· ἐξωριάζειν γὰρ πατρὸς
λόγους βαρύ. τῆς ὀρθοβούλου Θέμιδος αἰπυμῆτα παῖ, ἄκοντά
σ’ ἄκων δυσλύτοις χαλκεύμασι προσπασσαλεύσω τῷδ’ ἀπανθρώπῳ
πάγῳ ἵν’ οὔτε φωνὴν οὔτε του μορφὴν βροτῶν ὄψει,
σταθευτὸς δ’ ἡλίου φοίβῃ φλογὶ χροιᾶς ἀμείψεις ἄνθος.
ἀσμένῳ δέ σοι ἡ ποικιλείμων νὺξ ἀποκρύψει φάος, πάχνην θ’
ἑῴαν ἥλιος σκεδᾷ πάλιν· ἀεὶ δὲ τοῦ παρόντος ἀχθηδὼν
κακοῦ τρύσει σ’· ὁ λωφήσων γὰρ οὐ πέφυκέ πω. τοιαῦτ’ ἐπηύρω
τοῦ φιλανθρώπου τρόπου. θεὸς θεῶν γὰρ οὐχ ὑποπτήσσων χόλον
βροτοῖσι τιμὰς ὤπασας πέρα δίκης. ἀνθ’ ὧν ἀτερπῆ τήνδε
φρουρήσεις πέτραν ὀρθοστάδην, ἄυπνος, οὐ κάμπτων γόνυ·
πολλοὺς δ’ ὀδυρμοὺς καὶ γόους ἀνωφελεῖς φθέγξῃ· Διὸς γὰρ
δυσπαραίτητοι φρένες. ἅπας δὲ τραχὺς ὅστις ἂν νέον κρατῇ.
εἶεν, τί μέλλεις καὶ κατοικτίζῃ μάτην; τί τὸν θεοῖς
ἔχθιστον οὐ στυγεῖς θεόν, ὅστις τὸ σὸν θνητοῖσι προὔδωκεν
γέρας; τὸ συγγενές τοι δεινὸν ἥ θ’ ὁμιλία. σύμφημ’·
ἀνηκουστεῖν δὲ τῶν πατρὸς λόγων οἷόν τε πῶς; οὐ τοῦτο
δειμαίνεις πλέον; αἰεί γε δὴ νηλὴς σὺ καὶ θράσους πλέως.
ἄκος γὰρ οὐδὲν τόνδε θρηνεῖσθαι. σὺ δὲ τὰ μηδὲν ὠφελοῦντα
μὴ πόνει μάτην. ὦ πολλὰ μισηθεῖσα χειρωναξία. τί νιν
στυγεῖς; πόνων γὰρ ὡς ἁπλῷ λόγῳ τῶν νῦν παρόντων οὐδὲν
αἰτία τέχνη. ἔμπας τις αὐτὴν ἄλλος ὤφελεν λαχεῖν. ἅπαντ’
ἐπαχθῆ πλὴν θεοῖσι κοιρανεῖν· ἐλεύθερος γὰρ οὔτις ἐστὶ
πλὴν Διός. ἔγνωκα τοῖσδε κοὐδὲν ἀντειπεῖν ἔχω. οὔκουν
ἐπείξῃ τῷδε δεσμὰ περιβαλεῖν, ὡς μή σ’ ἐλινύοντα
προσδερχθῇ πατήρ; καὶ δὴ πρόχειρα ψάλια δέρκεσθαι πάρα.
βαλών νιν ἀμφὶ χερσὶν ἐγκρατεῖ σθένει ῥαιστῆρι θεῖνε,
πασσάλευε πρὸς πέτραις. περαίνεται δὴ κοὐ ματᾷ τοὔργον
τόδε. ἄρασσε μᾶλλον, σφίγγε, μηδαμῇ χάλα. δεινὸς γὰρ
εὑρεῖν κἀξ ἀμηχάνων πόρον. ἄραρεν ἥδε γ’ ὠλένη
δυσεκλύτως. καὶ τήνδε νῦν πόρπασον ἀσφαλῶς, ἵνα μάθῃ
σοφιστὴς ὢν Διὸς νωθέστερος. πλὴν τοῦδ’ ἂν οὐδεὶς ἐνδίκως
μέμψαιτό μοι. ἀδαμαντίνου νῦν σφηνὸς αὐθάδη γνάθον στέρνων
διαμπὰξ πασσάλεῡ ἐρρωμένως. αἰαῖ, Προμηθεῦ, σῶν ὑπερστένω
πόνων. σὺ δ’ αὖ κατοκνεῖς τῶν Διός τ’ ἐχθρῶν ὕπερ στένεις;
ὅπως μὴ σαυτὸν οἰκτιεῖς ποτε. ὁρᾷς θέαμα δυσθέατον
ὄμμασιν. ὁρῶ κυροῦντα τόνδε τῶν ἐπαξίων. ἀλλ’ ἀμφὶ
πλευραῖς μασχαλιστῆρας βάλε. δρᾶν ταῦτ’ ἀνάγκη, μηδὲν
ἐγκέλεῡ ἄγαν. ἦ μὴν κελεύσω κἀπιθωύξω γε πρός. χώρει
κάτω, σκέλη δὲ κίρκωσον βίᾳ. καὶ δὴ πέπρακται τοὔργον οὐ
μακρῷ πόνῳ. ἐρρωμένως νῦν θεῖνε διατόρους πέδας· ὡς
οὑπιτιμητής γε τῶν ἔργων βαρύς. ὅμοια μορφῇ γλῶσσά σου
γηρύεται. σὺ μαλθακίζου, τὴν δ’ ἐμὴν αὐθαδίαν ὀργῆς τε
τραχύτητα μὴ ’πίπλησσέ μοι. στείχωμεν, ὡς κώλοισιν
ἀμφίβληστρ’ ἔχει. ἐνταῦθα νῦν ὕβριζε καὶ θεῶν γέρα συλῶν
ἐφημέροισι προστίθει. τί σοι οἷοί τε θνητοὶ τῶνδ’
ἀπαντλῆσαι πόνων; ψευδωνύμως σε δαίμονες Προμηθέα καλοῦσιν·
αὐτὸν γάρ σε δεῖ προμηθέως, ὅτῳ τρόπῳ τῆσδ’ ἐκκυλισθήσῃ
τέχνης. ὦ δῖος αἰθὴρ καὶ ταχύπτεροι πνοαί, ποταμῶν τε
πηγαί, ποντίων τε κυμάτων ἀνήριθμον γέλασμα, παμμῆτόρ τε γῆ,
καὶ τὸν πανόπτην κύκλον ἡλίου καλῶ. ἴδεσθέ μ’ οἷα πρὸς
θεῶν πάσχω θεός. δέρχθηθ’ οἵαις αἰκείαισιν διακναιόμενος τὸν
μυριετῆ χρόνον ἀθλεύσω. τοιόνδ’ ὁ νέος ταγὸς μακάρων ἐξηῦρ’
ἐπ’ ἐμοὶ δεσμὸν ἀεικῆ. φεῦ φεῦ, τὸ παρὸν τό τ’
ἐπερχόμενον πῆμα στενάχω, πῇ ποτε μόχθων χρὴ τέρματα τῶνδ’
ἐπιτεῖλαι. καίτοι τί φημι; πάντα προυξεπίσταμαι σκεθρῶς τὰ
μέλλοντ’, οὐδέ μοι ποταίνιον πῆμ’ οὐδὲν ἥξει. τὴν
πεπρωμένην δὲ χρὴ αἶσαν φέρειν ὡς ῥᾷστα, γιγνώσκονθ’ ὅτι
τὸ τῆς ἀνάγκης ἔστ’ ἀδήριτον σθένος. ἀλλ’ οὔτε σιγᾶν
οὔτε μὴ σιγᾶν τύχας οἷόν τέ μοι τάσδ’ ἐστί. θνητοῖς γὰρ
γέρα πορὼν ἀνάγκαις ταῖσδ’ ἐνέζευγμαι τάλας. ναρθηκοπλήρωτον
δὲ θηρῶμαι πυρὸς πηγὴν κλοπαίαν, ἣ διδάσκαλος τέχνης πάσης
βροτοῖς πέφηνε καὶ μέγας πόρος. τοιῶνδε ποινὰς ἀμπλακημάτων
τίνω ὑπαιθρίοις δεσμοῖς πεπασσαλευμένος. ἆ ἆ ἔα ἔα. τίς
ἀχώ, τίς ὀδμὰ προσέπτα μ’ ἀφεγγής, θεόσυτος, ἢ βρότειος,
ἢ κεκραμένη; ἵκετο τερμόνιον ἐπὶ πάγον πόνων ἐμῶν θεωρός,
ἢ τί δὴ θέλων; ὁρᾶτε δεσμώτην με δύσποτμον θεόν τὸν Διὸς
ἐχθρόν, τὸν πᾶσι θεοῖς δῑ ἀπεχθείας ἐλθόνθ’ ὁπόσοι τὴν
Διὸς αὐλὴν εἰσοιχνεῦσιν, διὰ τὴν λίαν φιλότητα βροτῶν. φεῦ
φεῦ, τί ποτ’ αὖ κινάθισμα κλύω πέλας οἰωνῶν; αἰθὴρ δ’
ἐλαφραῖς πτερύγων ῥιπαῖς ὑποσυρίζει. πᾶν μοι φοβερὸν τὸ
προσέρπον. μηδὲν φοβηθῇς· φιλία γὰρ ἅδε τάξις πτερύγων
θοαῖς ἁμίλλαις προσέβα τόνδε πάγον, πατρῴας μόγις παρειποῦσα
φρένας. κραιπνοφόροι δέ μ’ ἔπεμψαν αὖραι· κτύπου γὰρ ἀχὼ
χάλυβος διῇξεν ἄντρων μυχόν, ἐκ δ’ ἔπληξέ μου τὰν
θεμερῶπιν αἰδῶ· σύθην δ’ ἀπέδιλος ὄχῳ πτερωτῷ. αἰαῖ
αἰαῖ, τῆς πολυτέκνου Τηθύος ἔκγονα, τοῦ περὶ πᾶσάν θ’
εἱλισσομένου χθόν’ ἀκοιμήτῳ ῥεύματι παῖδες πατρὸς,
Ὠκεανοῦ, δέρχθητ’, ἐσίδεσθ’ οἵῳ δεσμῷ, προσπορπατὸς τῆσδε
φάραγγος σκοπέλοις ἐν ἄκροις φρουρὰν ἄζηλον ὀχήσω. λεύσσω,
Προμηθεῦ· φοβερὰ δ’ ἐμοῖσιν ὄσσοις ὀμίχλα προσῇξε πλήρης
δακρύων σὸν δέμας εἰσιδούσᾳ πέτραις προσαυαινόμενον ταῖσδ’
ἀδαμαντοδέτοισι λύμαις. νέοι γὰρ οἰακονόμοι κρατοῦσ’,
Ὀλύμπου· νεοχμοῖς δὲ δὴ νόμοις Ζεὺς ἀθέτως κρατύνει. τὰ
πρὶν δὲ πελώρια νῦν ἀιστοῖ. εἰ γάρ μ’ ὑπὸ γῆν νέρθεν θ’
Ἅιδου τοῦ νεκροδέγμονος εἰς ἀπέρατον Τάρταρον ἧκεν, δεσμοῖς
ἀλύτοις ἀγρίως πελάσας, ὡς μήτε θεὸς μήτε τις ἄλλος τοῖσδ’
ἐπεγήθει. νῦν δ’ αἰθέριον κίνυγμ’ ὁ τάλας ἐχθροῖς ἐπίχαρτα
πέπονθα. τίς ὧδε τλησικάρδιος θεῶν, ὅτῳ τάδ’ ἐπιχαρῆ; τίς
οὐ ξυνασχαλᾷ κακοῖς τεοῖσι, δίχα γε Διός; ὁ δ’ ἐπικότως
ἀεὶ θέμενος ἄγναμπτον νόον δάμναται Οὐρανίαν γένναν, οὐδὲ
λήξει, πρὶν ἂν ἢ κορέσῃ κέαρ ἢ παλάμᾳ τινὶ τὰν
δυσάλωτον ἕλῃ τις ἀρχάν. ἦ μὴν ἔτ’ ἐμοῦ, καίπερ
κρατεραῖς ἐν γυιοπέδαις αἰκιζομένου, χρείαν ἕξει μακάρων
πρύτανις, δεῖξαι τὸ νέον βούλευμ’ ὑφ’ ὅτου σκῆπτρον τιμάς τ’
ἀποσυλᾶται. καί μ’ οὔτι μελιγλώσσοις πειθοῦς ἐπαοιδαῖσιν
θέλξει, στερεάς τ’ οὔποτ’ ἀπειλὰς πτήξας τόδ’ ἐγὼ
καταμηνύσω, πρὶν ἂν ἐξ ἀγρίων δεσμῶν χαλάσῃ ποινάς τε
τίνειν τῆσδ’ αἰκείας ἐθελήσῃ. σὺ μὲν θρασύς τε καὶ πικραῖς
δύαισιν οὐδὲν ἐπιχαλᾷς, ἄγαν δ’ ἐλευθεροστομεῖς. ἐμὰς δὲ
φρένας ἐρέθισε διάτορος φόβος· δέδια δ’ ἀμφὶ σαῖς τύχαις,
πᾷ ποτε τῶνδε πόνων χρή σε τέρμα κέλ‐ σαντ’ ἐσιδεῖν·
ἀκίχητα γὰρ ἤθεα καὶ κέαρ ἀπαράμυθον ἔχει Κρόνου παῖς.
οἶδ’ ὅτι τραχὺς καὶ παρ’ ἑαυτῷ τὸ δίκαιον ἔχων Ζεύς.
ἀλλ’ ἔμπας [ὀίω] μαλακογνώμων ἔσται ποθ’, ὅταν ταύτῃ
ῥαισθῇ· τὴν δ’ ἀτέραμνον στορέσας ὀργὴν εἰς ἀρθμὸν ἐμοὶ
καὶ φιλότητα σπεύδων σπεύδοντί ποθ’ ἥξει. πάντ’ ἐκκάλυψον
καὶ γέγων’ ἡμῖν λόγον, ποίῳ λαβών σε Ζεὺς ἐπ’ αἰτιάματι,
οὕτως ἀτίμως καὶ πικρῶς αἰκίζεται· δίδαξον ἡμᾶς, εἴ τι
μὴ βλάπτει λόγῳ. ἀλγεινὰ μέν μοι καὶ λέγειν ἐστὶν τάδε,
ἄλγος δὲ σιγᾶν, πανταχῇ δὲ δύσποτμα. ἐπεὶ τάχιστ’ ἤρξαντο
δαίμονες χόλου στάσις τ’ ἐν ἀλλήλοισιν ὠροθύνετο, οἱ μὲν
θέλοντες ἐκβαλεῖν ἕδρας Κρόνον, ὡς Ζεὺς ἀνάσσοι δῆθεν, οἱ
δὲ τοὔμπαλιν σπεύδοντες, ὡς Ζεὺς μήποτ’ ἄρξειεν θεῶν,
ἐνταῦθ’ ἐγὼ τὰ λῷστα βουλεύων πιθεῖν Τιτᾶνας, Οὐρανοῦ τε
καὶ Χθονὸς τέκνα, οὐκ ἠδυνήθην. αἱμύλας δὲ μηχανὰς
ἀτιμάσαντες καρτεροῖς φρονήμασιν ᾤοντ’ ἀμοχθεὶ πρὸς βίαν τε
δεσπόσειν· ἐμοὶ δὲ μήτηρ οὐχ ἅπαξ μόνον Θέμις, καὶ Γαῖα,
πολλῶν ὀνομάτων μορφὴ μία, τὸ μέλλον κραίνοιτο
προυτεθεσπίκει, ὡς οὐ κατ’ ἰσχὺν οὐδὲ πρὸς τὸ καρτερόν
χρείη, δόλῳ δὲ τοὺς ὑπερσχόντας κρατεῖν. τοιαῦτ’ ἐμοῦ
λόγοισιν ἐξηγουμένου οὐκ ἠξίωσαν οὐδὲ προσβλέψαι τὸ πᾶν.
κράτιστα δή μοι τῶν παρεστώτων τότε ἐφαίνετ’ εἶναι
προσλαβόντα μητέρα ἑκόνθ’ ἑκόντι Ζηνὶ συμπαραστατεῖν. ἐμαῖς
δὲ βουλαῖς Ταρτάρου μελαμβαθὴς κευθμὼν καλύπτει τὸν παλαιγενῆ
Κρόνον αὐτοῖσι συμμάχοισι. τοιάδ’ ἐξ ἐμοῦ ὁ τῶν θεῶν
τύραννος ὠφελημένος κακαῖσι ποιναῖς ταῖσδὲ μ’ ἐξημείψατο.
ἔνεστι γάρ πως τοῦτο τῇ τυραννίδι νόσημα, τοῖς φίλοισι μὴ
πεποιθέναι. ὃ δ’ οὖν ἐρωτᾶτ’, αἰτίαν καθ’ ἥντινα
αἰκίζεταί με, τοῦτο δὴ σαφηνιῶ. ὅπως τάχιστα τὸν πατρῷον
ἐς θρόνον καθέζετ’, εὐθὺς δαίμοσιν νέμει γέρα ἄλλοισιν
ἄλλα καὶ διεστοιχίζετο ἀρχήν· βροτῶν δὲ τῶν ταλαιπώρων
λόγον οὐκ ἔσχεν οὐδέν’, ἀλλ’ ἀιστώσας γένος τὸ πᾶν
ἔχρῃζεν ἄλλο φιτῦσαι νέον. καὶ τοῖσιν οὐδεὶς ἀντέβαινε
πλὴν ἐμοῦ. ἐγὼ δ’ ἐτόλμησ’· ἐξελυσάμην βροτοὺς τὸ μὴ
διαρραισθέντας εἰς Ἅιδου μολεῖν. τῷ τοι τοιαῖσδε πημοναῖσι
κάμπτομαι, πάσχειν μὲν ἀλγειναῖσιν, οἰκτραῖσιν δ’ ἰδεῖν·
θνητοὺς δ’ ἐν οἴκτῳ προθέμενος, τούτου τυχεῖν οὐκ ἠξιώθην
αὐτός, ἀλλὰ νηλεῶς ὧδ’ ἐρρύθμισμαι, Ζηνὶ δυσκλεὴς θέα.
σιδηρόφρων τε κἀκ πέτρας εἰργασμένος ὅστις, Προμηθεῦ, σοῖσιν
οὐ συνασχαλᾷ μόχθοις· ἐγὼ γὰρ οὔτ’ ἂν εἰσιδεῖν τάδε
ἔχρῃζον εἰσιδοῦσά τ’ ἠλγύνθην κέαρ. καὶ μὴν φίλοις <γ’ >
ἐλεινὸς εἰσορᾶν ἐγώ. μή πού τι προύβης τῶνδε καὶ
περαιτέρω; θνητούς γ’ ἔπαυσα μὴ προδέρκεσθαι μόρον. τὸ ποῖον
εὑρὼν τῆσδε φάρμακον νόσου; τυφλὰς ἐν αὐτοῖς ἐλπίδας
κατῴκισα. μέγ’ ὠφέλημα τοῦτ’ ἐδωρήσω βροτοῖς. πρὸς τοῖσδε
μέντοι πῦρ ἐγώ σφιν ὤπασα. καὶ νῦν φλογωπὸν πῦρ ἔχουσ’
ἐφήμεροι; ἀφ’ οὗ γε πολλὰς ἐκμαθήσονται τέχνας. τοιοῖσδε δή
σε Ζεὺς ἐπ’ αἰτιάμασιν— αἰκίζεταί τε κοὐδαμῇ χαλᾷ κακῶν.
οὐδ’ ἔστιν ἄθλου τέρμα σοι προκείμενον; οὐκ ἄλλο γ’ οὐδέν,
πλὴν ὅταν κείνῳ δοκῇ. δόξει δὲ πῶς; τίς ἐλπίς; οὐχ
ὁρᾷς ὅτι ἥμαρτες; ὡς δ’ ἥμαρτες οὔτ’ ἐμοὶ λέγειν καθ’
ἡδονὴν σοί τ’ ἄλγος. ἀλλὰ ταῦτα μὲν μεθῶμεν, ἄθλου δ’
ἔκλυσιν ζήτει τινά. ἐλαφρὸν ὅστις πημάτων ἔξω πόδα ἔχει
παραινεῖν νουθετεῖν τε τὸν κακῶς πράσσοντ’· ἐγὼ δὲ ταῦθ’
ἅπαντ’ ἠπιστάμην. ἑκὼν ἑκὼν ἥμαρτον, οὐκ ἀρνήσομαι·
θνητοῖς ἀρήγων αὐτὸς ηὑρόμην πόνους. οὐ μήν τι ποιναῖς γ’
ᾠόμην τοίαισί με κατισχνανεῖσθαι πρὸς πέτραις πεδαρσίοις,
τυχόντ’ ἐρήμου τοῦδ’ ἀγείτονος πάγου. καί μοι τὰ μὲν
παρόντα μὴ δύρεσθ’ ἄχη, πέδοι δὲ βᾶσαι τὰς προσερπούσας
τύχας ἀκούσαθ’, ὡς μάθητε διὰ τέλους τὸ πᾶν. πίθεσθέ μοι
πίθεσθε, συμπονήσατε τῷ νῦν μογοῦντι. ταὐτά τοι πλανωμένη
πρὸς ἄλλοτ’ ἄλλον πημονὴ προσιζάνει. οὐκ ἀκούσαις
ἐπεθώυξας τοῦτο, Προμηθεῦ. καὶ νῦν ἐλαφρῷ ποδὶ κραιπνόσυτον
θᾶκον προλιποῦσ’, αἰθέρα θ’ ἁγνὸν πόρον οἰωνῶν, ὀκριοέσσῃ
χθονὶ τῇδε πελῶ, τοὺς σοὺς δὲ πόνους χρῄζω διὰ παντὸς
ἀκοῦσαι. ἥκω δολιχῆς τέρμα κελεύθου διαμειψάμενος πρὸς σέ,
Προμηθεῦ, τὸν πτερυγωκῆ τόνδ’ οἰωνὸν γνώμῃ στομίων ἄτερ
εὐθύνων· ταῖς σαῖς δὲ τύχαις, ἴσθι, συναλγῶ. τὸ τε γάρ με,
δοκῶ, συγγενὲς οὕτως ἐσαναγκάζει, χωρίς τε γένους οὐκ ἔστιν
ὅτῳ μείζονα μοῖραν νείμαιμ’ ἢ σοί. γνώσῃ δὲ τάδ’ ὡς
ἔτυμ’, οὐδὲ μάτην χαριτογλωσσεῖν ἔνι μοι· φέρε γὰρ σήμαιν’
ὅ τι χρή σοι συμπράσσειν· οὐ γάρ ποτ’ ἐρεῖς ὡς Ὠκεανοῦ
φίλος ἐστὶ βεβαιότερός σοι. ἔα· τί χρῆμα λεύσσω; καὶ σὺ
δὴ πόνων ἐμῶν ἥκεις ἐπόπτης; πῶς ἐτόλμησας, λιπὼν
ἐπώνυμόν τε ῥεῦμα καὶ πετρηρεφῆ αὐτόκτιτ’ ἄντρα, τὴν
σιδηρομήτορα ἐλθεῖν ἐς αἶαν; ἦ θεωρήσων τύχας ἐμὰς
ἀφῖξαι καὶ συνασχαλῶν κακοῖς; δέρκου θέαμα, τόνδε τὸν Διὸς
φίλον, τὸν συγκαταστήσαντα τὴν τυραννίδα, οἵαις ὑπ’ αὐτοῦ
πημοναῖσι κάμπτομαι. ὁρῶ, Προμηθεῦ, καὶ παραινέσαι γέ σοι
θέλω τὰ λῷστα, καίπερ ὄντι ποικίλῳ. γίγνωσκε σαυτὸν καὶ
μεθάρμοσαι τρόπους νέους· νέος γὰρ καὶ τύραννος ἐν θεοῖς. εἰ
δ’ ὧδε τραχεῖς καὶ τεθηγμένους λόγους ῥίψεις, τάχ’ ἄν σου
καὶ μακρὰν ἀνωτέρω θακῶν κλύοι Ζεύς, ὥστε σοι τὸν νῦν
ὄχλον παρόντα μόχθων παιδιὰν εἶναι δοκεῖν. ἀλλ’, ὦ
ταλαίπωρ’, ἃς ἔχεις ὀργὰς ἄφες, ζήτει δὲ τῶνδε πημάτων
ἀπαλλαγάς. ἀρχαῖ’ ἴσως σοι φαίνομαι λέγειν τάδε· τοιαῦτα
μέντοι τῆς ἄγαν ὑψηγόρου γλώσσης, Προμηθεῦ, τἀπίχειρα
γίγνεται. σὺ δ’ οὐδέπω ταπεινὸς οὐδ’ εἴκεις κακοῖς, πρὸς
τοῖς παροῦσι δ’ ἄλλα προσλαβεῖν θέλεις. οὔκουν ἔμοιγε
χρώμενος διδασκάλῳ πρὸς κέντρα κῶλον ἐκτενεῖς, ὁρῶν ὅτι
τραχὺς μόναρχος οὐδ’ ὑπεύθυνος κρατεῖ. καὶ νῦν ἐγὼ μὲν
εἶμι καὶ πειράσομαι ἐὰν δύνωμαι τῶνδέ σ’ ἐκλῦσαι πόνων.
σὺ δ’ ἡσύχαζε μηδ’ ἄγαν λαβροστόμει. ἢ οὐκ οἶσθ’ ἀκριβῶς
ὢν περισσόφρων ὅτι γλώσσῃ ματαίᾳ ζημία προστρίβεται; ζηλῶ
σ’ ὁθούνεκ’ ἐκτὸς αἰτίας κυρεῖς τούτων μετασχεῖν καὶ
τετολμηκὼς ἐμοί. καὶ νῦν ἔασον μηδέ σοι μελησάτω. πάντως
γὰρ οὐ πείσεις νιν· οὐ γὰρ εὐπιθής. πάπταινε δ’ αὐτὸς μή τι
πημανθῇς ὁδῷ. πολλῷ γ’ ἀμείνων τοὺς πέλας φρενοῦν ἔφυς
ἢ σαυτόν· ἔργῳ κοὐ λόγῳ τεκμαίρομαι. ὁρμώμενον δὲ
μηδαμῶς ἀντισπάσῃς. αὐχῶ γὰρ αὐχῶ τήνδε δωρεὰν ἐμοὶ
δώσειν Δί’, ὥστε τῶνδέ σ’ ἐκλῦσαι πόνων. τὰ μὲν σ’ ἐπαινῶ
κοὐδαμῇ λήξω ποτέ· προθυμίας γὰρ οὐδὲν ἐλλείπεις. ἀτὰρ
μηδὲν πόνει. μάτην γὰρ οὐδὲν ὠφελῶν ἐμοὶ πονήσεις, εἴ τι
καὶ πονεῖν θέλεις. ἀλλ’ ἡσύχαζε σαυτὸν ἐκποδὼν ἔχων· ἐγὼ
γὰρ οὐκ, εἰ δυστυχῶ, τοῦδ’ εἵνεκα θέλοιμ’ ἂν ὡς πλείστοισι
πημονὰς τυχεῖν. οὐ δῆτ’ ἐπεί με καὶ κασιγνήτου τύχαι
τείρουσ’ Ἄτλαντος, ὃς πρὸς ἑσπέρους τόπους ἕστηκε κίον’
οὐρανοῦ τε καὶ χθονὸς ὤμοις ἐρείδων, ἄχθος οὐκ εὐάγκαλον.
τὸν γηγενῆ τε Κιλικίων οἰκήτορα ἄντρων ἰδὼν ᾤκτιρα, δάιον
τέρας ἑκατογκάρανον πρὸς βίαν χειρούμενον Τυφῶνα θοῦρον·
πᾶσιν [ὅς] ἀντέστη θεοῖς, σμερδναῖσι γαμφηλαῖσι συρίζων
φόβον· ἐξ ὀμμάτων δ’ ἤστραπτε γοργωπὸν σέλας, ὡς τὴν Διὸς
τυραννίδ’ ἐκπέρσων βίᾳ· ἀλλ’ ἦλθεν αὐτῷ Ζηνὸς ἄγρυπνον
βέλος, καταιβάτης κεραυνὸς ἐκπνέων φλόγα, ὃς αὐτὸν
ἐξέπληξε τῶν ὑψηγόρων κομπασμάτων. φρένας γὰρ εἰς αὐτὰς
τυπεὶς ἐφεψαλώθη κἀξεβροντήθη σθένος. καὶ νῦν ἀχρεῖον καὶ
παράορον δέμας κεῖται στενωποῦ πλησίον θαλασσίου ἰπούμενος
ῥίζαισιν Αἰτναίαις ὕπο· κορυφαῖς δ’ ἐν ἄκραις ἥμενος
μυδροκτυπεῖ Ἥφαιστος· ἔνθεν ἐκραγήσονταί ποτε ποταμοὶ πυρὸς
δάπτοντες ἀγρίαις γνάθοις τῆς καλλικάρπου Σικελίας λευροὺς
γύας· τοιόνδε Τυφὼς ἐξαναζέσει χόλον θερμοῖς ἀπλάτου βέλεσι
πυρπνόου ζάλης, καίπερ κεραυνῷ Ζηνὸς ἠνθρακωμένος. σὺ δ’ οὐκ
ἄπειρος, οὐδ’ ἐμοῦ διδασκάλου χρῄζεις· σεαυτὸν σῷζ’ ὅπως
ἐπίστασαι· ἐγὼ δὲ τὴν παροῦσαν ἀντλήσω τύχην, ἔστ’ ἂν
Διὸς φρόνημα λωφήσῃ χόλου. οὔκουν, Προμηθεῦ, τοῦτο
γιγνώσκεις, ὅτι ὀργῆς νοσούσης εἰσὶν ἰατροὶ λόγοι; ἐάν
τις ἐν καιρῷ γε μαλθάσσῃ κέαρ καὶ μὴ σφριγῶντα θυμὸν
ἰσχναίνῃ βίᾳ. ἐν τῷ προθυμεῖσθαι δὲ καὶ τολμᾶν τίνα
ὁρᾷς ἐνοῦσαν ζημίαν; δίδασκέ με. μόχθον περισσὸν κουφόνουν
τ’ εὐηθίαν. ἔα με τῇδε τῇ νόσῳ νοσεῖν, ἐπεὶ κέρδιστον
εὖ φρονοῦντα μὴ φρονεῖν δοκεῖν. ἐμὸν δοκήσει τἀμπλάκημ’
εἶναι τόδε. σαφῶς μ’ ἐς οἶκον σὸς λόγος στέλλει πάλιν. μὴ
γάρ σε θρῆνος οὑμὸς εἰς ἔχθραν βάλῃ. ἦ τῷ νέον θακοῦντι
παγκρατεῖς ἕδρας; τούτου φυλάσσου μή ποτ’ ἀχθεσθῇ κέαρ. ἡ
σή, Προμηθεῦ, συμφορὰ διδάσκαλος. στέλλου, κομίζου, σῷζε τὸν
παρόντα νοῦν. ὁρμωμένῳ μοι τόνδ’ ἐθώυξας λόγον. λευρὸν γὰρ
οἷμον αἰθέρος ψαίρει πτεροῖς τετρασκελὴς οἰωνός· ἄσμενος
δέ τἂν σταθμοῖς ἐν οἰκείοισι κάμψειεν γόνυ. στένω σε τᾶς
οὐλομένας τύχας, Προμηθεῦ· δακρυσίστακτα δ’ ἀπ’ ὄσσων
ῥαδινὰν λειβομένα ῥέος παρειὰν νοτίοις ἔτεγξα παγαῖς·
ἀμέγαρτα γὰρ τάδε Ζεὺς ἰδίοις νόμοις κρατύνων ὑπερήφανον
θεοῖς τοῖς πάρος ἐνδείκνυσιν αἰχμάν. πρόπασα δ’ ἤδη στονόεν
λέλακε χώρα, μεγαλοσχήμονά ἀρχαι‐ οπρεπῆ < > στένουσι τὰν σὰν
ξυνομαιμόνων τε τιμάν, ὁπόσοι τ’ ἔποικον ἁγνᾶς Ἀσίας ἕδος
νέμονται, μεγαλοστόνοισι σοῖς πή‐ μασι συγκάμνουσι θνατοί.
Κολχίδος τε γᾶς ἔνοικοι παρθένοι, μάχας ἄτρεστοι, καὶ Σκύθης
ὅμιλος, οἳ γᾶς ἔσχατον τόπον ἀμφὶ Μαι‐ ῶτιν ἔχουσι
λίμναν, †Ἀραβίας τ’ ἄρειον ἄνθος, ὑψίκρημνον οἳ πόλισμα
Καυκάσου πέλας νέμονται, δάιος στρατός, ὀξυπρῴ‐ ροισι βρέμων
ἐν αἰχμαῖς. [†μόνον δὴ πρόσθεν ἄλλον ἐν πόνοις δαμέντ’
ἀδαμαντοδέτοις Τιτᾶνα λύμαις εἰσιδόμαν, θεόν, Ἄτλαντος
[αἰὲν]; ὑπέροχον σθένος κραταιόν, <ὃς> οὐράνιόν [τε] πόλον
νώτοις <στέγων> ὑποστενάζει.†] βοᾷ δὲ πόντιος κλύδων
ξυμπίτνων, στένει βυθός, κελαινὸς δ’ Ἄιδος ὑποβρέμει μυχὸς
γᾶς, παγαί θ’ ἁγνορύτων ποταμῶν στένουσιν ἄλγος οἰκτρόν. μή
τοι χλιδῇ δοκεῖτε μηδ’ αὐθαδίᾳ σιγᾶν με· συννοίᾳ δὲ
δάπτομαι κέαρ, ὁρῶν ἐμαυτὸν ὧδε προυσελούμενον. καίτοι
θεοῖσι τοῖς νέοις τούτοις γέρα τίς ἄλλος ἢ ’γὼ παντελῶς
διώρισεν; ἀλλ’ αὐτὰ σιγῶ· καὶ γὰρ εἰδυίαισιν ἂν ὑμῖν
λέγοιμι· τἀν βροτοῖς δὲ πήματα ἀκούσαθ’, ὥς σφας νηπίους
ὄντας τὸ πρὶν ἔννους ἔθηκα καὶ φρενῶν ἐπηβόλους. λέξω
δέ, μέμψιν οὔτιν’ ἀνθρώποις ἔχων, ἀλλ’ ὧν δέδωκ’ εὔνοιαν
ἐξηγούμενος· οἳ πρῶτα μὲν βλέποντες ἔβλεπον μάτην, κλύοντες
οὐκ ἤκουον, ἀλλ’ ὀνειράτων ἀλίγκιοι μορφαῖσι τὸν μακρὸν
βίον ἔφυρον εἰκῇ πάντα, κοὔτε πλινθυφεῖς δόμους
προσείλους, ᾖσαν, οὐ ξυλουργίαν· κατώρυχες δ’ ἔναιον ὥστ’
ἀήσυροι μύρμηκες ἄντρων ἐν μυχοῖς ἀνηλίοις. ἦν δ’ οὐδὲν
αὐτοῖς οὔτε χείματος τέκμαρ οὔτ’ ἀνθεμώδους ἦρος οὔτε
καρπίμου θέρους βέβαιον, ἀλλ’ ἄτερ γνώμης τὸ πᾶν ἔπρασσον,
ἔστε δή σφιν ἀντολὰς ἐγὼ ἄστρων ἔδειξα τάς τε δυσκρίτους
δύσεις. καὶ μὴν ἀριθμόν, ἔξοχον σοφισμάτων, ἐξηῦρον
αὐτοῖς, γραμμάτων τε συνθέσεις, μνήμην ἁπάντων, μουσομήτορ’
ἐργάνην. κἄζευξα πρῶτος ἐν ζυγοῖσι κνώδαλα ζεύγλαισι
δουλεύοντα σάγμασὶν θ’, ὅπως θνητοῖς μεγίστων διάδοχοι
μοχθημάτων γένοινθ’ , ὑφ’ ἅρμα τ’ ἤγαγον φιληνίους ἵππους,
ἄγαλμα τῆς ὑπερπλούτου χλιδῆς. θαλασσόπλαγκτα δ’ οὔτις
ἄλλος ἀντ’ ἐμοῦ λινόπτερ’ ηὗρε ναυτίλων ὀχήματα. τοιαῦτα
μηχανήματ’ ἐξευρὼν τάλας βροτοῖσιν, αὐτὸς οὐκ ἔχω σόφισμ’
ὅτῳ τῆς νῦν παρούσης πημονῆς ἀπαλλαγῶ. πέπονθας αἰκὲς
πῆμ’· ἀποσφαλεὶς φρενῶν πλανᾷ, κακὸς δ’ ἰατρὸς ὥς τις ἐς
νόσον πεσὼν ἀθυμεῖς καὶ σεαυτὸν οὐκ ἔχεις εὑρεῖν ὁποίοις
φαρμάκοις ἰάσιμος. τὰ λοιπά μου κλύουσα θαυμάσῃ πλέον, οἵας
τέχνας τε καὶ πόρους ἐμησάμην. τὸ μὲν μέγιστον, εἴ τις ἐς
νόσον πέσοι, οὐκ ἦν ἀλέξημ’ οὐδέν, οὔτε βρώσιμον, οὐ
χριστόν, οὐδὲ πιστόν, ἀλλὰ φαρμάκων χρείᾳ κατεσκέλλοντο,
πρίν γ’ ἐγώ σφισιν ἔδειξα κράσεις ἠπίων ἀκεσμάτων, αἷς
τὰς ἁπάσας ἐξαμύνονται νόσους. τρόπους τε πολλοὺς μαντικῆς
ἐστοίχισα, κἄκρινα πρῶτος ἐξ ὀνειράτων ἃ χρὴ ὕπαρ
γενέσθαι, κληδόνας τε δυσκρίτους ἐγνώρισ’ αὐτοῖς ἐνοδίους τε
συμβόλους· γαμψωνύχων τε πτῆσιν οἰωνῶν σκεθρῶς διώρισ’,
οἵτινές τε δεξιοὶ φύσιν εὐωνύμους τε, καὶ δίαιταν ἥντινα
ἔχουσ’ ἕκαστοι, καὶ πρὸς ἀλλήλους τίνες ἔχθραι τε καὶ
στέργηθρα καὶ συνεδρίαι· σπλάγχνων τε λειότητα, καὶ χροιὰν
τίνα ἔχουσ’ ἂν εἴη δαίμοσιν πρὸς ἡδονὴν χολή, λοβοῦ τε
ποικίλην εὐμορφίαν. κνίσῃ τε κῶλα συγκαλυπτὰ καὶ μακρὰν
ὀσφῦν πυρώσας δυστέκμαρτον ἐς τέχνην ὥδωσα θνητούς, καὶ
φλογωπὰ σήματα ἐξωμμάτωσα, πρόσθεν ὄντ’ ἐπάργεμα. τοιαῦτα
μὲν δὴ ταῦτ’· ἔνερθε δὲ χθονὸς κεκρυμμέν’, ἀνθρώποισιν
ὠφελήματα, χαλκόν, σίδηρον, ἄργυρον, χρυσόν τε τίς φήσειεν
ἂν πάροιθεν ἐξευρεῖν ἐμοῦ; οὐδείς, σάφ’ οἶδα, μὴ μάτην
φλύσαι θέλων. βραχεῖ δὲ μύθῳ πάντα συλλήβδην μάθε, πᾶσαι
τέχναι βροτοῖσιν ἐκ Προμηθέως. μή νυν βροτοὺς μὲν ὠφέλει
καιροῦ πέρα, σαυτοῦ δ’ ἀκήδει δυστυχοῦντος. ὡς ἐγὼ εὔελπίς
εἰμι τῶνδέ σ’ ἐκ δεσμῶν ἔτι λυθέντα μηδὲν μεῖον ἰσχύσειν
Διός. οὐ ταῦτα ταύτῃ Μοῖρά πω τελεσφόρος κρᾶναι πέπρωται,
μυρίαις δὲ πημοναῖς δύαις τε καμφθεὶς ὧδε δεσμὰ φυγγάνω·
τέχνη δ’ ἀνάγκης ἀσθενεστέρα μακρῷ. τίς οὖν ἀνάγκης
ἐστὶν οἰακοστρόφος; Μοῖραι τρίμορφοι μνήμονές τ’ Ἐρινύες
τούτων ἄρα Ζεύς ἐστιν ἀσθενέστερος; οὔκουν ἂν ἐκφύγοι γε
τὴν πεπρωμένην. τί γὰρ πέπρωται Ζηνὶ πλὴν ἀεὶ κρατεῖν;
τοῦτ’ οὐκέτ’ ἂν πύθοιο μηδὲ λιπάρει. ἦ πού τι σεμνόν
ἐστιν ὃ ξυναμπέχεις. ἄλλου λόγου μέμνησθε, τόνδε δ’ οὐδαμῶς
καιρὸς γεγωνεῖν, ἀλλὰ συγκαλυπτέος ὅσον μάλιστα· τόνδε γὰρ
σῴζων ἐγὼ δεσμοὺς ἀεικεῖς καὶ δύας ἐκφυγγάνω. μηδάμ’ ὁ
πάντα νέμων θεῖτ’ ἐμᾷ γνώμᾳ κράτος ἀντίπαλον Ζεύς, μηδ’
ἐλινύσαιμι θεοὺς ὁσίαις θοίναις ποτινισομένα βουφόνοις παρ’
Ὠκεανοῦ πατρὸς ἄσβεστον πόρον, μηδ’ ἀλίτοιμι λόγοις· ἀλλά
μοι τόδ’ ἐμμένοι καὶ μήποτ’ ἐκτακείη· ἁδύ τι θαρσαλέαις τὸν
μακρὸν τείνειν βίον ἐλπίσι, φαναῖς θυμὸν ἀλδαίνουσαν ἐν
εὐφροσύναις. φρίς‐ σω δέ σε δερκομένα μυρίοις μόχθοις
διακναιόμενον < >. Ζῆνα γὰρ οὐ τρομέων ἰδίᾳ γνώμᾳ σέβῃ
θνατοὺς ἄγαν, Προμηθεῦ. φέρ’, ὅπως ἄχαρις χάρις, ὦ φίλος·
εἰπὲ ποῦ τίς ἀλκά; τίς ἐφαμερίων ἄρηξις; οὐδ’ ἐδέρχθης
ὀλιγοδρανίαν ἄκικυν, ἰσόνειρον, ᾇ τὸ φωτῶν ἀλαὸν γένος
ἐμπεποδισμένον; οὔποτε < > τὰν Διὸς ἁρμονίαν θνατῶν
παρεξίασι βουλαί. ἔμαθον τάδε σὰς προσιδοῦσ’ ὀλο‐ ὰς τύχας,
Προμηθεῦ. τὸ διαμφίδιον δέ μοι μέλος προσέπτα τόδ’ ἐκεῖνό
θ’, ὅ τ’ ἀμφὶ λουτρὰ καὶ λέχος σὸν ὑμεναίουν ἰότατι
γάμων, ὅτε τὰν ὁμοπάτριον ἕδνοις ἄγαγες Ἡσιόναν πείθὼν
δάμαρτα κοινόλεκτρον. τίς γῆ; τί γένος; τίνα φῶ λεύσσειν
τόνδε χαλινοῖς ἐν πετρίνοισιν χειμαζόμενον; τίνος ἀμπλακίας
ποινὰς ὀλέκῃ; σήμηνον ὅποι γῆς ἡ μογερὰ πεπλάνημαι. ἆ
ἆ, ἒ ἔ, χρίει τις αὖ με τὰν τάλαιναν οἶστρος, εἴδωλον
Ἄργου γηγενοῦς, ἄλεῡ ἆ δᾶ· φοβοῦμαι τὸν μυριωπὸν
εἰσορῶσα βούταν. ὁ δὲ πορεύεται δόλιον ὄμμ’ ἔχων, ὃν
οὐδὲ κατθανόντα γαῖα κεύθει. ἀλλ’, ἐμὲ τὰν τάλαιναν ἐξ
ἐνέρων περῶν κυναγετεῖ, πλανᾷ τε νῆστιν ἀνὰ τὰν παραλίαν
ψάμμαν. ὑπὸ δὲ κηρόπλαστος ὀτοβεῖ δόναξ ἀχέτας ὑπνοδόταν
νόμον· ἰὼ ἰὼ πόποι, ποῖ μ’ ἄγουσι τη‐ λέπλαγκτοι πλάναι;
τί ποτέ μ’, ὦ Κρόνιε παῖ, τί ποτε ταῖσδ’ ἐνέζευξας εὑρὼν
ἁμαρτοῦσαν ἐν πημοναῖσιν; ἓ ἕ, οἰστρηλάτῳ δὲ δείματι
δειλαίαν παράκοπον ὧδε τείρεις; πυρί <με > φλέξον, ἢ χθονὶ
κάλυψον, ἤ ποντίοις δάκεσι δὸς βοράν, μηδέ μοι φθονήσῃς
εὐγμάτων, ἄναξ. ἄδην με πολύπλανοι πλάναι γεγυμνάκασιν, οὐδ’
ἔχω μαθεῖν ὅπα πημονὰς ἀλύξω. κλύεις φθέγμα τᾶς βούκερω
παρθένου; πῶς δ’ οὐ κλύω τῆς οἰστροδινήτου κόρης, τῆς
Ἰναχείας; ἣ Διὸς θάλπει κέαρ ἔρωτι, καὶ νῦν τοὺς
ὑπερμήκεις δρόμους Ἥρᾳ στυγητὸς πρὸς βίαν γυμνάζεται. πόθεν
ἐμοῦ σὺ πατρὸς ὄνομ’ ἀπύεις; εἰπέ μοι τᾷ μογερᾷ τίς
ὤν; τίς ἄρα μ’, ὦ τάλας, τὰν τάλαιναν ὧδ’ ἔτυμα
προσθροεῖς; θεόσυτόν τε νόσον ὠνόμασας, ἃ μαραίνει με
χρίουσα κέντροις, <ἰώ>, φοιταλέοισιν ἓ ἕ· σκιρτημάτων δὲ
νήστισιν αἰκείαις λαβρόσυτος ἦλθον, <Ἥρας > ἐπικότοισι
μήδεσι δαμεῖσα. δυς‐ δαιμόνων δὲ τίνες οἵ, ἓ ἕ, οἷ’ ἐγὼ
μογοῦσιν; ἀλλά μοι τορῶς τέκμηρον ὅ τι μ’ ἐπαμμένει παθεῖν,
τί μῆχαρ, ἢ τί φάρμακον νόσου, δεῖξον, εἴπερ οἶσθα·
θρόει, φράζε τᾷ δυσπλάνῳ παρθένῳ. λέξω τορῶς σοι πᾶν ὅπερ
χρῄζεις μαθεῖν, οὐκ ἐμπλέκων αἰνίγματ’, ἀλλ’ ἁπλῷ λόγῳ,
ὥσπερ δίκαιον πρὸς φίλους οἴγειν στόμα. πυρὸς βροτοῖς
δοτῆρ’ ὁρᾷς Προμηθέα. ὦ κοινὸν ὠφέλημα θνητοῖσιν φανείς,
τλῆμον Προμηθεῦ, τοῦ δίκην πάσχεις τάδε; ἁρμοῖ πέπαυμαι τοὺς
ἐμοὺς θρηνῶν πόνους. οὔκουν πόροις ἂν τήνδε δωρεὰν ἐμοί;
λέγ’ ἥντιν’ αἰτῇ· πᾶν γὰρ ἂν πύθοιό μου. σήμηνον ὅστις
ἐν φάραγγί σ’ ὤχμασεν. βούλευμα μὲν τὸ Δῖον, Ἡφαίστου δὲ
χείρ. ποινὰς δὲ ποίων ἀμπλακημάτων τίνεις; τοσοῦτον ἀρκῶ σοι
σαφηνίσας μόνον. καὶ πρός γε τούτοις τέρμα τῆς ἐμῆς πλάνης
δεῖξον, τίς ἔσται τῇ ταλαιπώρῳ χρόνος. τὸ μὴ μαθεῖν σοι
κρεῖσσον ἢ μαθεῖν τάδε. μήτοι με κρύψῃς τοῦθ’ ὅπερ μέλλω
παθεῖν. ἀλλ’ οὐ μεγαίρω τοῦδέ σοι δωρήματος. τί δῆτα μέλλεις
μὴ οὐ γεγωνίσκειν τὸ πᾶν; φθόνος μὲν οὐδείς, σὰς δ’ ὀκνῶ
θράξαι φρένας. μή μου προκήδου μᾶσσον ὡς ἐμοὶ γλυκύ. ἐπεὶ
προθυμῇ, χρὴ λέγειν. ἄκουε δή. μήπω γε· μοῖραν δ’ ἡδονῆς
κἀμοὶ πόρε. τὴν τῆσδε πρῶτον ἱστορήσωμεν νόσον, αὐτῆς
λεγούσης τὰς πολυφθόρους τύχας· τὰ λοιπὰ δ’ ἄθλων σοῦ
διδαχθήτω πάρα. σὸν ἔργον, Ἰοῖ, ταῖσδ’ ὑπουργῆσαι χάριν,
ἄλλως τε πάντως καὶ κασιγνήταις πατρός. ὡς τἀποκλαῦσαι
κἀποδύρασθαι τύχας ἐνταῦθ’, ὅπου μέλλοι τις οἴσεσθαι δάκρυ
πρὸς τῶν κλυόντων, ἀξίαν τριβὴν ἔχει. οὐκ οἶδ’ ὅπως
ὑμῖν ἀπιστῆσαί με χρή, σαφεῖ δὲ μύθῳ πᾶν ὅπερ
προσχρῄζετε πεύσεσθε· καίτοι καὶ λέγουσ’ αἰσχύνομαι θεόσσυτον
χειμῶνα καὶ διαφθορὰν μορφῆς, ὅθεν μοι σχετλίᾳ προσέπτατο.
αἰεὶ γὰρ ὄψεις ἔννυχοι πωλεύμεναι ἐς παρθενῶνας τοὺς
ἐμοὺς παρηγόρουν λείοισι μύθοις “ὦ μέγ’ εὔδαιμον κόρη, τί
παρθενεύει δαρόν, ἐξόν σοι γάμου τυχεῖν μεγίστου; Ζεὺς γὰρ
ἱμέρου βέλει πρὸς σοῦ τέθαλπται καὶ συναίρεσθαι Κύπριν
θέλει· σὺ δ’, ὦ παῖ, μὴ ’πολακτίσῃς λέχος τὸ Ζηνός, ἀλλ’
ἔξελθε πρὸς Λέρνης βαθὺν λειμῶνα, ποίμνας βουστάσεις τε πρὸς
πατρός, ὡς ἂν τὸ Δῖον ὄμμα λωφήσῃ πόθου.” τοιοῖσδε πάσας
εὐφρόνας ὀνείρασι συνειχόμην δύστηνος, ἔστε δὴ πατρὶ ἔτλην
γεγωνεῖν νυκτίφοιτ’ ὀνείρατα. ὁ δ’ ἔς τε Πυθὼ κἀπὶ Δωδώνης
πυκνοὺς θεοπρόπους ἴαλλεν, ὡς μάθοι τί χρὴ δρῶντ’ ἢ
λέγοντα δαίμοσιν πράσσειν φίλα. ἧκον δ’ ἀναγγέλλοντες
αἰολοστόμους χρησμοὺς ἀσήμους δυσκρίτως τ’ εἰρημένους. τέλος
δ’ ἐναργὴς βάξις ἦλθεν Ἰνάχῳ σαφῶς ἐπισκήπτουσα καὶ
μυθουμένη ἔξω δόμων τε καὶ πάτρας ὠθεῖν ἐμέ, ἄφετον
ἀλᾶσθαι γῆς ἐπ’ ἐσχάτοις ὅροις· κεἰ μὴ θέλοι, πυρωπὸν ἐκ
Διὸς μολεῖν κεραυνόν, ὃς πᾶν ἐξαϊστώσοι γένος. τοιοῖσδε
πεισθεὶς Λοξίου μαντεύμασιν ἐξήλασέν με κἀπέκλῃσε δωμάτων
ἄκουσαν ἄκων· ἀλλ’ ἐπηνάγκαζέ νιν Διὸς χαλινὸς πρὸς βίαν
πράσσειν τάδε. εὐθὺς δὲ μορφὴ καὶ φρένες διάστροφοι ἦσαν,
κεραστὶς δ’, ὡς ὁρᾶτ’, ὀξυστόμῳ μύωπι χρισθεῖσ’ ἐμμανεῖ
σκιρτήματι ᾖσσον πρὸς εὔποτόν τε Κερχνείας ῥέος Λέρνης τε
κρήνην · βουκόλος δὲ γηγενὴς ἄκρατος ὀργὴν Ἄργος ὡμάρτει,
πυκνοῖς ὄσσοις δεδορκὼς τοὺς ἐμοὺς κατὰ στίβους.
ἀπροσδόκητος δ’ αὐτὸν ἀφνίδιος μόρος τοῦ ζῆν ἀπεστέρησεν.
οἰστροπλὴξ δ’ ἐγὼ μάστιγι θείᾳ γῆν πρὸ γῆς ἐλαύνομαι.
κλύεις τὰ πραχθέντ’· εἰ δ’ ἔχεις εἰπεῖν ὅ τι λοιπὸν πόνων,
σήμαινε· μηδέ μ’ οἰκτίσας ξύνθαλπε μύθοις ψευδέσιν· νόσημα
γὰρ αἴσχιστον εἶναί φημι συνθέτους λόγους. ἔα ἔα, ἄπεχε,
φεῦ· οὔποτ’ οὔποτ’ ηὔχουν <ὧδε > ξένους μολεῖσθαι λόγους
εἰς ἀκοὰν ἐμάν, οὐδ’ ὧδε δυσθέατα καὶ δύσοιστα πήματα,
λύματα, [δείματα] ἀμ‐ φάκει κέντρῳ τύψειν ψυχὰν ἐμάν. ἰὼ
[ἰὼ] μοῖρα μοῖρα, πέφρικ’ εἰσιδοῦσα πρᾶξιν Ἰοῦς. πρῴ γε
στενάζεις καὶ φόβου πλέα τις εἶ· ἐπίσχες ἔστ’ ἂν καὶ τὰ
λοιπὰ προσμάθῃς. λέγ’, ἐκδίδασκε· τοῖς νοσοῦσί τοι γλυκὺ τὸ
λοιπὸν ἄλγος προυξεπίστασθαι τορῶς. τὴν πρίν γε χρείαν
ἠνύσασθ’ ἐμοῦ πάρα κούφως· μαθεῖν γὰρ τῆσδε πρῶτ’
ἐχρῄζετε τὸν ἀμφ’ ἑαυτῆς ἆθλον ἐξηγουμένης· τὰ λοιπὰ νῦν
ἀκούσαθ’, οἷα χρὴ πάθη τλῆναι πρὸς Ἥρας τήνδε τὴν
νεάνιδα. σύ τ’ Ἰνάχειον σπέρμα, τοὺς ἐμοὺς λόγους θυμῷ
βάλ’, ὡς ἂν τέρματ’ ἐκμάθῃς ὁδοῦ. πρῶτον μὲν ἐνθένδ’
ἡλίου πρὸς ἀντολὰς στρέψασα σαυτὴν στεῖχ’ ἀνηρότους γύας·
Σκύθας δ’ ἀφίξῃ νομάδας, οἳ πλεκτὰς στέγας πεδάρσιοι
ναίουσ’ ἐπ’ εὐκύκλοις ὄχοις ἑκηβόλοις τόξοισιν ἐξηρτυμένοι·
οἷς μὴ πελάζειν, ἀλλ’ ἁλιστόνοις πόδας χρίμπτουσα ῥαχίαισιν
ἐκπερᾶν χθόνα. λαιᾶς δὲ χειρὸς οἱ σιδηροτέκτονες οἰκοῦσι
Χάλυβες, οὓς φυλάξασθαί σε χρή. ἀνήμεροι γὰρ οὐδὲ
πρόσπλατοι ξένοις. ἥξεις δ’ Ὑβριστὴν ποταμὸν οὐ ψευδώνυμον,
ὃν μὴ περάσῃς, οὐ γὰρ εὔβατος περᾶν, πρὶν ἂν πρὸς
αὐτὸν Καύκασον μόλῃς, ὀρῶν ὕψιστον, ἔνθα ποταμὸς ἐκφυσᾷ
μένος κροτάφων ἀπ’ αὐτῶν. ἀστρογείτονας δὲ χρὴ κορυφὰς
ὑπερβάλλουσαν ἐς μεσημβρινὴν βῆναι κέλευθον, ἔνθ’, Ἀμαζόνων
στρατὸν ἥξεις στυγάνορ’, αἳ Θεμίσκυράν ποτε κατοικιοῦσιν
ἀμφὶ Θερμώδονθ’, ἵνα τραχεῖα πόντου Σαλμυδησσία γνάθος
ἐχθρόξενος ναύταισι, μητρυιὰ νεῶν· αὗταί σ’ ὁδηγήσουσι καὶ
μάλ’ ἀσμένως. ἰσθμὸν δ’ ἐπ’ αὐταῖς στενοπόροις λίμνης
πύλαις Κιμμερικὸν ἥξεις, ὃν θρασυσπλάγχνως σε χρὴ λιποῦσαν
αὐλῶν’ ἐκπερᾶν Μαιωτικόν· ἔσται δὲ θνητοῖς εἰσαεὶ λόγος
μέγας τῆς σῆς πορείας, Βόσπορος δ’ ἐπώνυμος κεκλήσεται.
λιποῦσα δ’ Εὐρώπης πέδον ἤπειρον ἥξεις Ἀσιάδ’·. ἆρ’,
ὑμῖν δοκεῖ ὁ τῶν θεῶν τύραννος ἐς τὰ πάνθ’ ὁμῶς βίαιος
εἶναι; τῇδε γὰρ θνητῇ θεὸς χρῄζων μιγῆναι τάσδ’
ἐπέρριψεν πλάνας. πικροῦ δ’ ἔκυρσας, ὦ κόρη, τῶν σῶν γάμων
μνηστῆρος. οὓς γὰρ νῦν ἀκήκοας λόγους, εἶναι δόκει σοι
μηδέπω ’ν προοιμίοις. ἰώ μοί μοι, ἒ ἔ. σὺ δ’ αὖ κέκραγας
κἀναμυχθίζῃ; τί που δράσεις, ὅταν τὰ λοιπὰ πυνθάνῃ κακά;
ἦ γάρ τι λοιπὸν τῇδε πημάτων ἐρεῖς; δυσχείμερόν γε πέλαγος
ἀτηρᾶς δύης. τί δῆτ’ ἐμοὶ ζῆν κέρδος, ἀλλ’ οὐκ ἐν τάχει
ἔρριψ’ ἐμαυτὴν τῆσδ’ ἀπὸ στύφλου πέτρας, ὅπως πέδοι
σκήψασα τῶν πάντων πόνων ἀπηλλάγην; κρεῖσσον γὰρ εἰσάπαξ
θανεῖν ἢ τὰς ἁπάσας ἡμέρας πάσχειν κακῶς. ἦ δυσπετῶς ἂν
τοὺς ἐμοὺς ἄθλους φέροις, ὅτῳ θανεῖν μέν ἐστιν οὐ
πεπρωμένον· αὕτη γὰρ ἦν ἂν πημάτων ἀπαλλαγή· νῦν δ’
οὐδέν ἐστι τέρμα μοι προκείμενον μόχθων, πρὶν ἂν Ζεὺς
ἐκπέσῃ τυραννίδος. ἦ γάρ ποτ’ ἔστιν ἐκπεσεῖν ἀρχῆς Δία;
ἥδοῑ ἄν, οἶμαι, τήνδ’ ἰδοῦσα συμφοράν. πῶς δ’ οὐκ ἄν,
ἥτις ἐκ Διὸς πάσχω κακῶς; ὡς τοίνυν ὄντων τῶνδέ σοι
μαθεῖν πάρα. πρὸς τοῦ τύραννα σκῆπτρα συληθήσεται; πρὸς
αὐτὸς αὑτοῦ κενοφρόνων βουλευμάτων. ποίῳ τρόπῳ; σήμηνον,
εἰ μή τις βλάβη. γαμεῖ γάμον τοιοῦτον ᾧ ποτ’ ἀσχαλᾷ.
θέορτον, ἢ βρότειον; εἰ ῥητόν, φράσον. τί δ’ ὅντιν’·; οὐ
γὰρ ῥητὸν αὐδᾶσθαι τόδε. ἦ πρὸς δάμαρτος ἐξανίσταται
θρόνων; ἣ τέξεταί γε παῖδα φέρτερον πατρός. οὐδ’ ἔστιν
αὐτῷ τῆσδ’ ἀποστροφὴ τύχης; οὐ δῆτα, πλὴν ἔγωγ’ ἂν ἐκ
δεσμῶν λυθείς. τίς οὖν ὁ λύσων ἐστὶν ἄκοντος Διός; τῶν
σῶν τιν’ αὐτὸν ἐγγόνων εἶναι χρεών. πῶς εἶπας; ἦ ’μὸς
παῖς σ’ ἀπαλλάξει κακῶν; τρίτος γε γένναν πρὸς δέκ’ ἄλλαισιν
γοναῖς. ἥδ’ οὐκέτ’ εὐξύμβλητος ἡ χρησμῳδία. καὶ μηδὲ
σαυτῆς ἐκμαθεῖν ζήτει πόνους. μή μοι προτείνων κέρδος εἶτ’
ἀποστέρει. δυοῖν λόγοιν σε θατέρῳ δωρήσομαι. ποίοιν;
πρόδειξον, αἵρεσίν τ’ ἐμοὶ δίδου. δίδωμ’· ἑλοῦ γάρ, ἢ
πόνων τὰ λοιπά σοι φράσω σαφηνῶς, ἢ τὸν ἐκλύσοντ’ ἐμέ.
τούτων σὺ τὴν μὲν τῇδε, τὴν δ’ ἐμοὶ χάριν θέσθαι θέλησον,
μηδ’ ἀτιμάσῃς λόγου· καὶ τῇδε μὲν γέγωνε τὴν λοιπὴν
πλάνην, ἐμοὶ δὲ τὸν λύσοντα· τοῦτο γὰρ ποθῶ. ἐπεὶ
προθυμεῖσθ’, οὐκ ἐναντιώσομαι τὸ μὴ οὐ γεγωνεῖν πᾶν ὅσον
προσχρῄζετε. σοὶ πρῶτον, Ἰοῖ, πολύδονον πλάνην φράσω, ἣν
ἐγγράφου σὺ μνήμοσιν δέλτοις φρενῶν. ὅταν περάσῃς ῥεῖθρον
ἠπείροιν ὅρον, πρὸς ἀντολὰς φλογῶπας ἡλιοστιβεῖς πόντου
περῶσα φλοῖσβον, ἔστ’ ἂν ἐξίκῃ πρὸς Γοργόνεια πεδία
Κισθήνης, ἵνα αἱ Φορκίδες ναίουσι δηναιαὶ κόραι τρεῖς
κυκνόμορφοι, κοινὸν ὄμμ’ ἐκτημέναι, μονόδοντες, ἃς οὔθ’
ἥλιος προσδέρκεται ἀκτῖσιν οὔθ’ ἡ νύκτερος μήνη ποτέ.
πέλας δ’ ἀδελφαὶ τῶνδε τρεῖς κατάπτεροι, δρακοντόμαλλοι
Γοργόνες βροτοστυγεῖς, ἃς θνητὸς οὐδεὶς εἰσιδὼν ἕξει
πνοάς. τοιοῦτο μέν σοι τοῦτο φρούριον λέγω· ἄλλην δ’ ἄκουσον
δυσχερῆ θεωρίαν· ὀξυστόμους γὰρ Ζηνὸς ἀκραγεῖς κύνας γρῦπας
φύλαξαι, τόν τε μουνῶπα στρατὸν Ἀριμασπὸν ἱπποβάμον’, οἳ
χρυσόρρυτον οἰκοῦσιν ἀμφὶ νᾶμα Πλούτωνος πόρου· τούτοις σὺ
μὴ πέλαζε. τηλουρὸν δὲ γῆν ἥξεις, κελαινὸν φῦλον, οἳ πρὸς
ἡλίου ναίουσι πηγαῖς, ἔνθα ποταμὸς Αἰθίοψ. τούτου παρ’
ὄχθας ἕρφ’, ἕως ἂν ἐξίκῃ καταβασμόν, ἔνθα Βιβλίνων
ὀρῶν ἄπο ἵησι σεπτὸν Νεῖλος εὔποτον ῥέος. οὗτός σ’
ὁδώσει τὴν τρίγωνον ἐς χθόνα Νειλῶτιν, οὗ δὴ τὴν μακρὰν
ἀποικίαν, Ἰοῖ, πέπρωται σοί τε καὶ τέκνοις κτίσαι. τῶν δ’
εἴ τί σοι ψελλόν τε καὶ δυσεύρετον, ἐπανδίπλαζε καὶ σαφῶς
ἐκμάνθανε· σχολὴ δὲ πλείων ἢ θέλω πάρεστί μοι. εἰ μέν τι
τῇδε λοιπὸν ἢ παρειμένον ἔχεις γεγωνεῖν τῆς πολυφθόρου
πλάνης, λέγ’· εἰ δὲ πάντ’ εἴρηκας, ἡμῖν αὖ χάριν δὸς
ἥνπερ αἰτούμεσθα, μέμνησαι δέ που. τὸ πᾶν πορείας ἥδε
τέρμ’ ἀκήκοεν. ὅπως δ’ ἂν εἰδῇ μὴ μάτην κλύουσά μου, ἃ
πρὶν μολεῖν δεῦρ’ ἐκμεμόχθηκεν φράσω, τεκμήριον τοῦτ’ αὐτὸ
δοὺς μύθων ἐμῶν. ὄχλον μὲν οὖν τὸν πλεῖστον ἐκλείψω
λόγων, πρὸς αὐτὸ δ’ εἶμι τέρμα σῶν πλανημάτων. ἐπεὶ γὰρ
ἦλθες πρὸς Μολοσσὰ γάπεδα, τὴν αἰπύνωτόν τ’ ἀμφὶ Δωδώνην,
ἵνα μαντεῖα θᾶκός τ’ ἐστὶ Θεσπρωτοῦ Διός, τέρας τ’
ἄπιστον, αἱ προσήγοροι δρύες, ὑφ’ ὧν σὺ λαμπρῶς κοὐδὲν
αἰνικτηρίως προσηγορεύθης ἡ Διὸς κλεινὴ δάμαρ μέλλουσ’
ἔσεσθαι. τῶνδε προσσαίνει σέ τι ; ἐντεῦθεν οἰστρήσασα τὴν
παρακτίαν κέλευθον ᾖξας πρὸς μέγαν κόλπον Ῥέας, ἀφ’ οὗ
παλιμπλάγκτοισι χειμάζῃ δρόμοις· χρόνον δὲ τὸν μέλλοντα
πόντιος μυχός, σαφῶς ἐπίστασ’, Ἰόνιος κεκλήσεται,. τῆς σῆς
πορείας μνῆμα τοῖς πᾶσιν βροτοῖς. σημεῖά σοι τάδ’ ἐστὶ τῆς
ἐμῆς φρενός, ὡς δέρκεται πλέον τι τοῦ πεφασμένου. τὰ λοιπὰ
δ’ ὑμῖν τῇδέ τ’ ἐς κοινὸν φράσω, ἐς ταὐτὸν ἐλθὼν τῶν
πάλαι λόγων ἴχνος. ἔστιν πόλις Κάνωβος ἐσχάτη χθονός,
Νείλου πρὸς αὐτῷ στόματι καὶ προσχώματι· ἐνταῦθα δή σε
Ζεὺς τίθησιν ἔμφρονα ἐπαφῶν ἀταρβεῖ χειρὶ καὶ θιγὼν μόνον.
ἐπώνυμον δὲ τῶν Διὸς γεννημάτων τέξεις κελαινὸν Ἔπαφον, ὃς
καρπώσεται ὅσην πλατύρρους Νεῖλος ἀρδεύει χθόνα· πέμπτη δ’
ἀπ’ αὐτοῦ γέννα πεντηκοντάπαις πάλιν πρὸς Ἄργος οὐχ ἑκοῦσ’
ἐλεύσεται θηλύσπορος, φεύγουσα συγγενῆ γάμον ἀνεψιῶν· οἱ δ’
ἐπτοημένοι φρένας, κίρκοι πελειῶν οὐ μακρὰν λελειμμένοι,
ἥξουσι θηρεύοντες οὐ θηρασίμους γάμους, φθόνον δὲ σωμάτων
ἕξει θεός· Πελασγία δὲ δέξεται θηλυκτόνῳ Ἄρει, δαμέντων
νυκτιφρουρήτῳ θράσει. γυνὴ γὰρ ἄνδρ’ ἕκαστον αἰῶνος
στερεῖ, δίθηκτον ἐν σφαγαῖσι βάψασα ξίφος· τοιάδ’ ἐπ’
ἐχθροὺς τοὺς ἐμοὺς ἔλθοι Κύπρις. μίαν δὲ παίδων ἵμερος
θέλξει τὸ μὴ κτεῖναι σύνευνον, ἀλλ’ ἀπαμβλυνθήσεται γνώμην·
δυοῖν δὲ θάτερον βουλήσεται, κλύειν ἄναλκις μᾶλλον ἢ
μιαιφόνος· αὕτη κατ’ Ἄργος βασιλικὸν τέξει γένος. μακροῦ
λόγου δεῖ ταῦτ’ ἐπεξελθεῖν τορῶς. σπορᾶς γε μὴν ἐκ τῆσδε
φύσεται θρασὺς τόξοισι κλεινός, ὃς πόνων ἐκ τῶνδ’ ἐμὲ
λύσει. τοιόνδε χρησμὸν ἡ παλαιγενὴς μήτηρ ἐμοὶ διῆλθε
Τιτανὶς Θέμις· ὅπως δὲ χὤπη, ταῦτα δεῖ μακροῦ λόγου
εἰπεῖν, σύ τ’ οὐδὲν ἐκμαθοῦσα κερδανεῖς. ἐλελεῦ ἐλελεῦ,
ὑπό μ’ αὖ σφάκελος καὶ φρενοπληγεῖς μανίαι θάλπουσ’,
οἴστρου δ’ ἄρδις χρίει μ’ ἄπυρος· κραδία δὲ φόβῳ φρένα
λακτίζει. τροχοδινεῖται δ’ ὄμμαθ’ ἑλίγδην, ἔξω δὲ δρόμου
φέρομαι λύσσης πνεύματι μάργῳ, γλώσσης ἀκρατής· θολεροὶ δὲ
λόγοι παίουσ’ εἰκῆ στυγνῆς πρὸς κύμασιν ἄτης. ἦ σοφὸς ἦ
σοφὸς [ἦν] ὃς πρῶτος ἐν γνώμᾳ τόδ’ ἐβάστασε καὶ γλώς‐
σᾳ διεμυθολόγησεν, ὡς τὸ κηδεῦσαι καθ’ ἑαυτὸν ἀριστεύει
μακρῷ, καὶ μήτε τῶν πλούτῳ διαθρυπτομένων μήτε τῶν γέννᾳ
μεγαλυνομένων ὄντα χερνήταν ἐραστεῦσαι γάμων. μήποτε μήποτέ
μ’, ὦ <πότνιαι> Μοῖραι, λεχέων Διὸς εὐνά‐ τειραν ἴδοισθε
πέλουσαν· μηδὲ πλαθείην γαμέτᾳ τινὶ τῶν ἐξ οὐρανοῦ. ταρβῶ
γὰρ ἀστεργάνορα παρθενίαν εἰσορῶσ’ Ἰοῦς ἀμαλαπτομέναν
δυσπλάνοις Ἥρας ἀλατείαις πόνων. ἐμοὶ δ’ ὅτε μὲν ὁμαλὸς
ὁ γάμος, ἄφοβος· [οὐ δέδια·] μηδὲ κρεισσόνων θεῶν ἔρως
ἄφυκτον ὄμμα προσδράκοι με. ἀπόλεμος ὅδε γ’ ὁ πόλεμος,
ἄπορα πόριμος· οὐδ’ ἔχω τίς ἂν γενοίμαν. τὰν Διὸς γὰρ
οὐχ ὁρῶ μῆτιν ὅπα φύγοιμ’ ἄν. ἦ μὴν ἔτι Ζεύς, καίπερ
αὐθάδης φρενῶν, ἔσται ταπεινός, οἷον ἐξαρτύεται γάμον
γαμεῖν, ὃς αὐτὸν ἐκ τυραννίδος θρόνων τ’ ἄιστον ἐκβαλεῖ·
πατρὸς δ’ ἀρὰ Κρόνου τότ’ ἤδη παντελῶς κρανθήσεται, ἣν
ἐκπίτνων ἠρᾶτο δηναιῶν θρόνων. τοιῶνδε μόχθων ἐκτροπὴν
οὐδεὶς θεῶν δύναιτ’ ἂν αὐτῷ πλὴν ἐμοῦ δεῖξαι σαφῶς.
ἐγὼ τάδ’ οἶδα χᾦ τρόπῳ. πρὸς ταῦτά νυν θαρσῶν καθήσθω
τοῖς πεδαρσίοις κτύποις πιστός, τινάσσων τ’ ἐν χεροῖν πύρπνουν
βέλος. οὐδὲν γὰρ αὐτῷ ταῦτ’ ἐπαρκέσει τὸ μὴ οὐ πεσεῖν
ἀτίμως πτώματ’ οὐκ ἀνασχετά· τοῖον παλαιστὴν νῦν
παρασκευάζεται ἐπ’ αὐτὸς αὑτῷ, δυσμαχώτατον τέρας· ὃς δὴ
κεραυνοῦ κρείσσον’ εὑρήσει φλόγα, βροντῆς θ’ ὑπερβάλλοντα
καρτερὸν κτύπον· θαλασσίαν τε γῆς τινάκτειραν νόσον τρίαιναν,
αἰχμὴν τὴν Ποσειδῶνος, σκεδᾷ. πταίσας δὲ τῷδε πρὸς κακῷ
μαθήσεται ὅσον τό τ’ ἄρχειν καὶ τὸ δουλεύειν δίχα. σύ θην
ἃ χρῄζεις, ταῦτ’ ἐπιγλωσσᾷ Διός. ἅπερ τελεῖται, πρὸς δ’
ἃ βούλομαι λέγω. καὶ προσδοκᾶν χρὴ δεσπόσειν Ζηνός τινα; καὶ
τῶνδέ γ’, ἕξει δυσλοφωτέρους πόνους. πῶς δ’ οὐχὶ ταρβεῖς
τοιάδ’ ἐκρίπτων ἔπη; τί δ’ ἂν φοβοίμην ᾧ θανεῖν οὐ
μόρσιμον; ἀλλ’ ἆθλον ἄν σοι τοῦδ’ ἔτ’ ἀλγίω πόροι. ὁ δ’
οὖν ποιείτω· πάντα προσδοκητά μοι. οἱ προσκυνοῦντες τὴν
Ἀδράστειαν σοφοί. σέβου, προσεύχου, θῶπτε τὸν κρατοῦντ’ ἀεί.
ἐμοὶ δ’ ἔλασσον Ζηνὸς ἢ μηδὲν μέλει. δράτω, κρατείτω τόνδε
τὸν βραχὺν χρόνον, ὅπως θέλει· δαρὸν γὰρ οὐκ ἄρξει θεοῖς.
ἀλλ’ εἰσορῶ γὰρ τόνδε τὸν Διὸς τρόχιν, τὸν τοῦ τυράννου
τοῦ νέου διάκονον· πάντως τι καινὸν ἀγγελῶν ἐλήλυθεν. σὲ
τὸν σοφιστήν, τὸν πικρῶς ὑπέρπικρον, τὸν ἐξαμαρτόντ’ εἰς
θεοὺς ἐφημέροις πορόντα τιμάς, τὸν πυρὸς κλέπτην λέγω· πατὴρ
ἄνωγέ σ’ οὕστινας κομπεῖς γάμους αὐδᾶν, πρὸς ὧν ἐκεῖνος
ἐκπίπτει κράτους. καὶ ταῦτα μέντοι μηδὲν αἰνικτηρίως, ἀλλ’
αὔθ’ ἕκαστα φράζε· μηδέ μοι διπλᾶς ὁδούς, Προμηθεῦ,
προσβάλῃς· ὁρᾷς δ’ ὅτι Ζεὺς τοῖς τοιούτοις οὐχὶ
μαλθακίζεται. σεμνόστομός γε καὶ φρονήματος πλέως ὁ μῦθός
ἐστιν, ὡς θεῶν ὑπηρέτου. νέον νέοι κρατεῖτε καὶ δοκεῖτε δὴ
ναίειν ἀπενθῆ πέργαμ’· οὐκ ἐκ τῶνδ’ ἐγὼ δισσοὺς τυράννους
ἐκπεσόντας ᾐσθόμην; τρίτον δὲ τὸν νῦν κοιρανοῦντ’ ἐπόψομαι
αἴσχιστα καὶ τάχιστα. μή τί σοι δοκῶ ταρβεῖν ὑποπτήσσειν τε
τε τοὺς νέους θεούς; πολλοῦ γε καὶ τοῦ παντὸς ἐλλείπω. σὺ
δὲ κέλευθον ἥνπερ ἦλθες ἐγκόνει πάλιν· πεύσῃ γὰρ οὐδὲν
ὧν ἀνιστορεῖς ἐμέ. τοιοῖσδε μέντοι καὶ πρὶν αὐθαδίσμασιν
ἐς τάσδε σαυτὸν πημονὰς καθώρμισας. τῆς σῆς λατρείας τὴν
ἐμὴν δυσπραξίαν, σαφῶς ἐπίστασ’, οὐκ ἂν ἀλλάξαιμ’ ἐγώ.
κρεῖσσον γὰρ οἶμαι τῇδε λατρεύειν πέτρᾳ ἢ πατρὶ φῦναι
Ζηνὶ πιστὸν ἄγγελον. οὕτως ὑβρίζειν τοὺς ὑβρίζοντας χρεών.
χλιδᾶν ἔοικας τοῖς παροῦσι πράγμασι. χλιδῶ; χλιδῶντας ὧδε
τοὺς ἐμοὺς ἐγὼ ἐχθροὺς ἴδοιμι· καὶ σὲ δ’ ἐν τούτοις
λέγω. ἦ κἀμὲ γάρ τι συμφοραῖς ἐπαιτιᾷ; ἁπλῷ λόγῳ τοὺς
πάντας ἐχθαίρω θεούς, ὅσοι παθόντες εὖ κακοῦσί μ’
ἐκδίκως. κλύω σ’ ἐγὼ μεμηνότ’ οὐ σμικρὰν νόσον. νοσοῖμ’
ἄν, εἰ νόσημα τοὺς ἐχθροὺς στυγεῖν. εἴης φορητὸς οὐκ ἄν,
εἰ πράσσοις καλῶς. <ὤμοι.> ὤμοι; τόδε Ζεὺς τοὔπος οὐκ
ἐπίσταται. ἀλλ’ ἐκδιδάσκει πάνθ’ ὁ γηράσκων χρόνος. καὶ μὴν
σύ γ’ οὔπω σωφρονεῖν ἐπίστασαι. σὲ γὰρ προσηύδων οὐκ ἂν
ὄνθ’ ὑπηρέτην. ἐρεῖν ἔοικας οὐδὲν ὧν χρῄζει πατήρ. καὶ
μὴν ὀφείλων γ’ ἂν τίνοιμ’ αὐτῷ χάριν. ἐκερτόμησας δῆθεν
ὡς παῖδ’ ὄντα με. οὐ γὰρ σὺ παῖς τε κἄτι τοῦδ’ ἀνούστερος
εἰ προσδοκᾷς ἐμοῦ τι πεύσεσθαι πάρα; οὐκ ἔστιν αἴκισμ’
οὐδὲ μηχάνημ’ ὅτῳ προτρέψεταί με Ζεὺς γεγωνῆσαι τάδε, πρὶν
ἂν χαλασθῇ δεσμὰ λυμαντήρια. πρὸς ταῦτα ῥιπτέσθω μὲν
αἰθαλοῦσσα φλόξ, λευκοπτέρῳ δὲ νιφάδι καὶ βροντήμασι
χθονίοις κυκάτω πάντα καὶ ταρασσέτω. γνάμψει γὰρ οὐδὲν
τῶνδέ μ’ ὥστε καὶ φράσαι πρὸς οὗ χρεών νιν ἐκπεσεῖν
τυραννίδος. ὅρα νυν εἴ σοι ταῦτ’ ἀρωγὰ φαίνεται. ὦπται
πάλαι δὴ καὶ βεβούλευται τάδε. τόλμησον, ὦ μάταιε, τόλμησόν
ποτε πρὸς τὰς παρούσας πημονὰς ὀρθῶς φρονεῖν, ὀχλεῖς μάτην
με κῦμ’ ὅπως παρηγορῶν. εἰσελθέτω σε μήποθ’ ὡς ἐγὼ Διὸς
γνώμην φοβηθεὶς θηλύνους γενήσομαι, καὶ λιπαρήσω τὸν μέγα
στυγούμενον γυναικομίμοις ὑπτιάσμασιν χερῶν λῦσαί με δεσμῶν
τῶνδε· τοῦ παντὸς δέω. λέγων ἔοικα πολλὰ καὶ μάτην ἐρεῖν·
τέγγῃ γὰρ οὐδὲν οὐδὲ μαλθάσσῃ λιταῖς ἐμαῖς· δακὼν δὲ
στόμιον ὡς νεοζυγὴς πῶλος βιάζῃ καὶ πρὸς ἡνίας μάχῃ.
ἀτὰρ σφοδρύνῃ γ’ ἀσθενεῖ σοφίσματι· αὐθαδία γὰρ τῷ
φρονοῦντι μὴ καλῶς αὐτὴ καθ’ αὑτὴν οὐδενὸς μεῖζον σθένει.
σκέψαι δ’, ἐὰν μὴ τοῖς ἐμοῖς πεισθῇς λόγοις, οἷός σε
χειμὼν καὶ κακῶν τρικυμία ἔπεισ’ ἄφυκτος · πρῶτα μὲν γὰρ
ὀκρίδα φάραγγα βροντῇ καὶ κεραυνίᾳ φλογὶ πατὴρ σπαράξει
τήνδε, καὶ κρύψει δέμας τὸ σόν, πετραία δ’ ἀγκάλη σε
βαστάσει. μακρὸν δὲ μῆκος ἐκτελευτήσας χρόνου ἄψορρον ἥξεις
εἰς φάος· Διὸς δέ τοί πτηνὸς κύων, δαφοινὸς αἰετός, λάβρως
διαρταμήσει σώματος μέγα ῥάκος, ἄκλητος ἕρπων δαιταλεὺς
πανήμερος, κελαινόβρωτον δ’ ἧπαρ ἐκθοινήσεται. τοιοῦδε μόχθου
τέρμα μή τι προσδόκα, πρὶν ἂν θεῶν τις διάδοχος τῶν σῶν
πόνων φανῇ, θελήσῃ τ’ εἰς ἀναύγητον μολεῖν Ἅιδην κνεφαῖά
τ’ ἀμφὶ Ταρτάρου βάθη. πρὸς ταῦτα βούλεῡ· ὡς ὅδ’ οὐ
πεπλασμένος ὁ κόμπος, ἀλλὰ καὶ λίαν εἰρημένος · ψευδηγορεῖν
γὰρ οὐκ ἐπίσταται στόμα τὸ Δῖον, ἀλλὰ πᾶν ἔπος τελεῖ· σὺ
δὲ πάπταινε καὶ φρόντιζε, μηδ’ αὐθαδίαν εὐβουλίας ἀμείνον’
ἡγήσῃ ποτέ. ἡμῖν μὲν Ἑρμῆς οὐκ ἄκαιρα φαίνεται λέγειν.
ἄνωγε γάρ σε τὴν αὐθαδίαν μεθέντ’ ἐρευνᾶν τὴν σοφὴν
εὐβουλίαν. πιθοῦ· σοφῷ γὰρ αἰσχρὸν ἐξαμαρτάνειν. εἰδότι
τοί μοι τάσδ’ ἀγγελίας ὅδ’ ἐθώυξεν· πάσχειν δὲ κακῶς
ἐχθρὸν ὑπ’ ἐχθρῶν οὐδὲν ἀεικές. πρὸς ταῦτ’ ἐπ’ ἐμοὶ
ῥιπτέσθω μὲν πυρὸς ἀμφήκης βόστρυχος, αἰθὴρ δ’ ἐρεθιζέσθω
βροντῇ σφακέλῳ τ’ ἀγρίων ἀνέμων· χθόνα δ’ ἐκ πυθμένων
αὐταῖς ῥίζαις πνεῦμα κραδαίνοι, κῦμα δὲ πόντου τραχεῖ
ῥοθίῳ συγχώσειεν τῶν οὐρανίων ἄστρων διόδους· εἴς τε
κελαινὸν Τάρταρον ἄρδην ῥίψειε δέμας τοὐμὸν ἀνάγκης
στερραῖς δίναις· πάντως ἐμέ γ’ οὐ θανατώσει. τοιάδε μέντοι
τῶν φρενοπλήκτων βουλεύματ’ ἔπη τ’ ἔστιν ἀκοῦσαι. τί γὰρ
ἐλλείπει μὴ <οὐ> παραπαίειν ἡ τοῦδ’ εὐχή; τί χαλᾷ μανιῶν;
ἀλλ’ οὖν ὑμεῖς γ’ αἱ πημοσύναις συγκάμνουσαι ταῖς τοῦδε
τόπων μετά ποι χωρεῖτ’ ἐκ τῶνδε θοῶς, μὴ φρένας ὑμῶν
ἠλιθιώσῃ βροντῆς μύκημ’ ἀτέραμνον. ἄλλο τι φώνει καὶ
παραμυθοῦ μ’ ὅ τι καὶ πείσεις· οὐ γὰρ δή που τοῦτό γε
τλητὸν παρέσυρας ἔπος. πῶς με κελεύεις κακότητ’ ἀσκεῖν; μετὰ
τοῦδ’ ὅ τι χρὴ πάσχειν ἐθέλω· τοὺς προδότας γὰρ μισεῖν
ἔμαθον, κοὐκ ἔστι νόσος τῆσδ’ ἥντιν’ ἀπέπτυσα μᾶλλον.
ἀλλ’ οὖν μέμνησθ’ ἁγὼ προλέγω μηδὲ πρὸς ἄτης θηραθεῖσαι
μέμψησθε τύχην, μηδέ ποτ’ εἴπηθ’ ὡς Ζεὺς ὑμᾶς εἰς
ἀπρόοπτον πῆμ’ εἰσέβαλεν· μὴ δῆτ’ αὐταὶ δ’ ὑμᾶς αὐτάς.
εἰδυῖαι γὰρ κοὐκ ἐξαίφνης οὐδὲ λαθραίως εἰς ἀπέρατον
δίκτυον ἄτης ἐμπλεχθήσεσθ’ ὑπ’ ἀνοίας. καὶ μὴν ἔργῳ
κοὐκέτι μύθῳ χθὼν σεσάλευται· βρυχία δ’ ἠχὼ παραμυκᾶται
βροντῆς, ἕλικες δ’ ἐκλάμπουσι στεροπῆς ζάπυροι, στρόμβοι δὲ
κόνιν εἱλίσσουσι· σκιρτᾷ δ’ ἀνέμων πνεύματα πάντων εἰς
ἄλληλα στάσιν ἀντίπνουν ἀποδεικνύμενα· ξυντετάρακται δ’
αἰθὴρ πόντῳ. τοιάδ’ ἐπ’ ἐμοὶ ῥιπὴ Διόθεν τεύχουσα φόβον
στείχει φανερῶς. ὦ μητρὸς ἐμῆς σέβας, ὦ πάντων αἰθὴρ
κοινὸν φάος εἱλίσσων, ἐσορᾷς μ’ ὡς ἔκδικα πάσχω.