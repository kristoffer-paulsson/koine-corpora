ἀκτὴ μὲν ἥδε τῆς περιρρύτου χθονὸς Λήμνου, βροτοῖς
ἄστιπτος οὐδ’ οἰκουμένη, ἔνθ’, ὦ κρατίστου πατρὸς Ἑλλήνων
τραφεὶς Ἀχιλλέως παῖ Νεοπτόλεμε, τὸν Μηλιᾶ Ποίαντος υἱὸν
ἐξέθηκ’ ἐγώ ποτε, ταχθεὶς τόδ’ ἔρδειν τῶν ἀνασσόντων ὕπο,
νόσῳ καταστάζοντα διαβόρῳ πόδα· ὅτ’ οὔτε λοιβῆς ἡμὶν
οὔτε θυμάτων παρῆν ἑκήλοις προσθιγεῖν, ἀλλ’ ἀγρίαις κατεῖχ’
ἀεὶ πᾶν στρατόπεδον δυσφημίαις, βοῶν, στενάζων. ἀλλὰ ταῦτα
μὲν τί δεῖ λέγειν; ἀκμὴ γὰρ οὐ μακρῶν ἡμῖν λόγων, μὴ καὶ
μάθῃ μ’ ἥκοντα κἀκχέω τὸ πᾶν σόφισμα, τῷ νιν αὐτίχ’
αἱρήσειν δοκῶ. ἀλλ’ ἔργον ἤδη σὸν τὰ λοίφ’ ὑπηρετεῖν
σκοπεῖν θ’ ὅπου ’στ’ ἐνταῦθα δίστομος πέτρα τοιάδ’, ἵν’ ἐν
ψύχει μὲν ἡλίου διπλῆ πάρεστιν ἐνθάκησις, ἐν θέρει δ’
ὕπνον δῑ ἀμφιτρῆτος αὐλίου πέμπει πνοή· βαιὸν δ’ ἔνερθεν
ἐξ ἀριστερᾶς τάχ’ ἂν ἴδοις ποτὸν κρηναῖον, εἴπερ ἐστὶ
σῶν. ἅ μοι προσελθὼν σῖγα σήμαιν’ εἴτ’ ἐκεῖ χῶρον τὸν
αὐτὸν τόνδ’ ἔτ’ εἴτ’ ἄλλῃ κυρεῖ, ὡς τἀπίλοιπα τῶν
λόγων σὺ μὲν κλύῃς, ἐγὼ δὲ φράζω, κοινὰ δ’ ἐξ ἀμφοῖν
ἴῃ. ἄναξ Ὀδυσσεῦ, τοὔργον οὐ μακρὰν λέγεις· δοκῶ γὰρ
οἷον εἶπας ἄντρον εἰσορᾶν. ἄνωθεν ἢ κάτωθεν; οὐ γὰρ
ἐννοῶ. τόδ’ ἐξύπερθε· καὶ στίβου γ’ οὐδεὶς κτύπος. ὅρα
καθ’ ὕπνον μὴ καταυλισθεὶς κυρεῖ. ὁρῶ κενὴν οἴκησιν
ἀνθρώπων δίχα. οὐδ’ ἔνδον οἰκοποιός ἐστί τις τροφή; στιπτή
γε φυλλὰς ὡς ἐναυλίζοντί τῳ. τὰ δ’ ἄλλ’ ἔρημα, κοὐδέν
ἐσθ’ ὑπόστεγον; αὐτόξυλόν γ’ ἔκπωμα, φλαυρουργοῦ τινος
τεχνήματ’ ἀνδρός, καὶ πυρεῖ’ ὁμοῦ τάδε. κείνου τὸ
θησαύρισμα σημαίνεις τόδε. ἰοὺ ἰού· καὶ ταῦτά γ’ ἄλλα
θάλπεται ῥάκη, βαρείας του νοσηλείας πλέα. ἁνὴρ κατοικεῖ
τούσδε τοὺς τόπους σαφῶς, κἄστ’ οὐχ ἑκάς που· πῶς γὰρ ἂν
νοσῶν ἀνὴρ κῶλον παλαιᾷ κηρὶ προσβαίη μακράν; ἀλλ’ ἢ ’πὶ
φορβῆς νόστον ἐξελήλυθεν ἢ φύλλον εἴ τι νώδυνον κάτοιδέ
που. τὸν οὖν παρόντα πέμψον εἰς κατασκοπήν, μὴ καὶ λάθῃ με
προσπεσών· ὡς μᾶλλον ἂν ἕλοιτό μ’ ἢ τοὺς πάντας Ἀργείους
λαβεῖν. ἀλλ’ ἔρχεταί τε καὶ φυλάξεται στίβος. σὺ δ’, εἴ τι
χρῄζεις, φράζε δευτέρῳ λόγῳ. Ἀχιλλέως παῖ, δεῖ σ’ ἐφ’
οἷς ἐλήλυθας γενναῖον εἶναι, μὴ μόνον τῷ σώματι, ἀλλ’
ἤν τι καινὸν ὧν πρὶν οὐκ ἀκήκοας κλύῃς, ὑπουργεῖν, ὡς
ὑπηρέτης πάρει. τί δῆτ’ ἄνωγας; τὴν Φιλοκτήτου σε δεῖ ψυχὴν
ὅπως δόλοισιν ἐκκλέψεις λέγων. ὅταν σ’ ἐρωτᾷ τίς τε καὶ
πόθεν πάρει, λέγειν, Ἀχιλλέως παῖς· τόδ’ οὐχὶ κλεπτέον·
πλεῖς δ’ ὡς πρὸς οἶκον, ἐκλιπὼν τὸ ναυτικὸν στράτευμ’
Ἀχαιῶν, ἔχθος ἐχθήρας μέγα, οἵ σ’ ἐν λιταῖς στείλαντες ἐξ
οἴκων μολεῖν, μόνην ἔχοντες τήνδ’ ἅλωσιν Ἰλίου, οὐκ
ἠξίωσαν τῶν Ἀχιλλείων ὅπλων ἐλθόντι δοῦναι κυρίως
αἰτουμένῳ, ἀλλ’ αὔτ’ Ὀδυσσεῖ παρέδοσαν· λέγων ὅσ’ ἂν
θέλῃς καθ’ ἡμῶν ἔσχατ’ ἐσχάτων κακά. τούτῳ γὰρ οὐδέν μ’
ἀλγυνεῖς· εἰ δ’ ἐργάσει μὴ ταῦτα, λύπην πᾶσιν Ἀργείοις
βαλεῖς. εἰ γὰρ τὰ τοῦδε τόξα μὴ ληφθήσεται, οὐκ ἔστι
πέρσαι σοι τὸ Δαρδάνου πέδον. ὡς δ’ ἔστ’ ἐμοὶ μὲν οὐχί,
σοὶ δ’ ὁμιλία πρὸς τόνδε πιστὴ καὶ βέβαιος, ἔκμαθε. σὺ μὲν
πέπλευκας οὔτ’ ἔνορκος οὐδενὶ οὔτ’ ἐξ ἀνάγκης οὔτε τοῦ
πρώτου στόλου· ἐμοὶ δὲ τούτων οὐδέν ἐστ’ ἀρνήσιμον. ὥστ’
εἴ με τόξων ἐγκρατὴς αἰσθήσεται, ὄλωλα καὶ σὲ προσδιαφθερῶ
ξυνών. ἀλλ’ αὐτὸ τοῦτο δεῖ σοφισθῆναι, κλοπεὺς ὅπως γενήσει
τῶν ἀνικήτων ὅπλων. ἔξοιδα, παῖ, φύσει σε μὴ πεφυκότα
τοιαῦτα φωνεῖν μηδὲ τεχνᾶσθαι κακά· ἀλλ’ ἡδὺ γάρ τι κτῆμα
τῆς νίκης λαβεῖν, τόλμα· δίκαιοι δ’ αὖθις ἐκφανούμεθα. νῦν
δ’ εἰς ἀναιδὲς ἡμέρας μέρος βραχὺ δός μοι σεαυτόν, κᾆτα
τὸν λοιπὸν χρόνον κέκλησο πάντων εὐσεβέστατος βροτῶν. ἐγὼ
μὲν οὓς ἂν τῶν λόγων ἀλγῶ κλύων, Λαερτίου παῖ, τούσδε
καὶ πράσσειν στυγῶ· ἔφυν γὰρ οὐδὲν ἐκ τέχνης πράσσειν
κακῆς, οὔτ’ αὐτὸς οὔθ’, ὥς φασιν, οὑκφύσας ἐμέ. ἀλλ’
εἴμ’ ἑτοῖμος πρὸς βίαν τὸν ἄνδρ’ ἄγειν καὶ μὴ δόλοισιν·
οὐ γὰρ ἐξ ἑνὸς ποδὸς ἡμᾶς τοσούσδε πρὸς βίαν χειρώσεται.
πεμφθείς γε μέντοι σοὶ ξυνεργάτης ὀκνῶ προδότης καλεῖσθαι·
βούλομαι δ’, ἄναξ, καλῶς δρῶν ἐξαμαρτεῖν μᾶλλον ἢ νικᾶν
κακῶς. ἐσθλοῦ πατρὸς παῖ, καὐτὸς ὢν νέος ποτὲ γλῶσσαν μὲν
ἀργόν, χεῖρα δ’ εἶχον ἐργάτιν· νῦν δ’ εἰς ἔλεγχον ἐξιὼν
ὁρῶ βροτοῖς τὴν γλῶσσαν, οὐχὶ τἄργα, πάνθ’ ἡγουμένην. τί
μ’ οὖν ἄνωγας ἄλλο πλὴν ψευδῆ λέγειν; λέγω σ’ ἐγὼ δόλῳ
Φιλοκτήτην λαβεῖν. τί δ’ ἐν δόλῳ δεῖ μᾶλλον ἢ πείσαντ’
ἄγειν; οὐ μὴ πίθηται· πρὸς βίαν δ’ οὐκ ἂν λάβοις. οὕτως
ἔχει τι δεινὸν ἰσχύος θράσος; ἰούς γ’ ἀφύκτους καὶ
προπέμποντας φόνον. οὐκ ἆρ’ ἐκείνῳ γ’ οὐδὲ προσμῖξαι
θρασύ; οὔ, μὴ δόλῳ λαβόντα γ’, ὡς ἐγὼ λέγω. οὐκ αἰσχρὸν
ἡγεῖ δῆτα τὸ ψευδῆ λέγειν; οὔκ, εἰ τὸ σωθῆναί γε τὸ
ψεῦδος φέρει. πῶς οὖν βλέπων τις ταῦτα τολμήσει λακεῖν;
ὅταν τι δρᾷς εἰς κέρδος, οὐκ ὀκνεῖν πρέπει. κέρδος δ’
ἐμοὶ τί τοῦτον ἐς Τροίαν μολεῖν; αἱρεῖ τὰ τόξα ταῦτα τὴν
Τροίαν μόνα. οὐκ ἆρ’ ὁ πέρσων, ὡς ἐφάσκετ’, εἴμ’ ἐγώ;
οὔτ’ ἂν σὺ κείνων χωρὶς οὔτ’ ἐκεῖνα σοῦ. θηρατέ’ οὖν
γίγνοιτ’ ἄν, εἴπερ ὧδ’ ἔχει. ὡς τοῦτό γ’ ἔρξας δύο
φέρει δωρήματα. ποίω; μαθὼν γὰρ οὐκ ἂν ἀρνοίμην τὸ δρᾶν.
σοφός τ’ ἂν αὑτὸς κἀγαθὸς κεκλῇ’ ἅμα. ἴτω· ποήσω, πᾶσαν
αἰσχύνην ἀφείς. ἦ μνημονεύεις οὖν ἅ σοι παρῄνεσα; σάφ’
ἴσθ’, ἐπείπερ εἰσάπαξ συνῄνεσα. σὺ μὲν μένων νυν κεῖνον
ἐνθάδ’ ἐκδέχου, ἐγὼ δ’ ἄπειμι, μὴ κατοπτευθῶ παρών, καὶ
τὸν σκοπὸν πρὸς ναῦν ἀποστελῶ πάλιν. καὶ δεῦρ’, ἐάν μοι
τοῦ χρόνου δοκῆτέ τι κατασχολάζειν, αὖθις ἐκπέμψω πάλιν
τοῦτον τὸν αὐτὸν ἄνδρα, ναυκλήρου τρόποις μορφὴν δολώσας,
ὡς ἂν ἀγνοία προσῇ· οὗ δῆτα, τέκνον, ποικίλως αὐδωμένου
δέχου τὰ συμφέροντα τῶν ἀεὶ λόγων. ἐγὼ δὲ πρὸς ναῦν
εἶμι, σοὶ παρεὶς τάδε· Ἑρμῆς δ’ ὁ πέμπων δόλιος ἡγήσαιτο
νῷν Νίκη τ’ Ἀθάνα Πολιάς, ἣ σῴζει μ’ ἀεί. τί χρὴ τί
χρή με, δέσποτ’, ἐν ξένᾳ ξένον στέγειν ἢ τί λέγειν πρὸς
ἄνδρ’ ὑπόπταν; φράζε μοι. τέχνα γὰρ τέχνας ἑτέρας προύχει
καὶ γνώμα παρ’ ὅτῳ τὸ θεῖον Διὸς σκῆπτρον ἀνάσσεται. σὲ
δ’, ὦ τέκνον, τόδ’ ἐλήλυθεν πᾶν κράτος ὠγύγιον· τό μοι
ἔννεπε τί σοι χρεὼν ὑπουργεῖν. νῦν μέν, ἴσως γὰρ τόπον
ἐσχατιαῖς προσιδεῖν ἐθέλεις ὅντινα κεῖται, δέρκου θαρσῶν·
ὁπόταν δὲ μόλῃ δεινὸς ὁδίτης, τῶνδ’ οὑκ μελάθρων πρὸς
ἐμὴν αἰεὶ χεῖρα προχωρῶν πειρῶ τὸ παρὸν θεραπεύειν. μέλον
πάλαι μέλημά μοι λέγεις, ἄναξ, φρουρεῖν ὄμμ’ ἐπὶ σῷ
μάλιστα καιρῷ· νῦν δέ μοι λέγ’, αὐλὰς ποίας ἔνεδρος ναίει
καὶ χῶρον τίν’ ἔχει. τὸ γάρ μοι μαθεῖν οὐκ ἀποκαίριον, μὴ
προσπεσών με λάθῃ ποθέν· τίς τόπος ἢ τίς ἕδρα; τίν’ ἔχει
στίβον, ἔναυλον ἢ θυραῖον; οἶκον μὲν ὁρᾷς τόνδ’
ἀμφίθυρον πετρίνης κοίτης. ποῦ γὰρ ὁ τλήμων αὐτὸς ἄπεστιν;
δῆλον ἔμοιγ’ ὡς φορβῆς χρείᾳ στίβον ὀγμεύει τῇδε πέλας
που. ταύτην γὰρ ἔχειν βιοτῆς αὐτὸν λόγος ἐστὶ φύσιν,
θηροβολοῦντα πτηνοῖς ἰοῖς στυγερὸν στυγερῶς, οὐδέ τιν’ αὐτῷ
παιῶνα κακῶν ἐπινωμᾶν. οἰκτίρω νιν ἔγωγ’, ὅπως, μή του
κηδομένου βροτῶν μηδὲ ξύντροφον ὄμμ’ ἔχων, δύστανος, μόνος
ἀεί, νοσεῖ μὲν νόσον ἀγρίαν, ἀλύει δ’ ἐπὶ παντί τῳ
χρείας ἱσταμένῳ. πῶς ποτε πῶς δύσμορος ἀντέχει; ὦ παλάμαι
θεῶν, ὦ δύστανα γένη βροτῶν, οἷς μὴ μέτριος αἰών. οὗτος
πρωτογόνων ἴσως οἴκων οὐδενὸς ὕστερος, πάντων ἄμμορος ἐν
βίῳ κεῖται μοῦνος ἀπ’ ἄλλων, στικτῶν ἢ λασίων μετὰ θηρῶν,
ἔν τ’ ὀδύναις ὁμοῦ λιμῷ τ’ οἰκτρός, ἀνήκεστα μεριμνήματ’
ἔχων· ὀρεί‐ α δ’ ἀθυρόστομος Ἀχὼ τηλεφανὴς πικραῖς
οἰμωγαῖς ὑπακούει. οὐδὲν τούτων θαυμαστὸν ἐμοί· θεῖα γάρ,
εἴπερ κἀγώ τι φρονῶ, καὶ τὰ παθήματα κεῖνα πρὸς αὐτὸν τῆς
ὠμόφρονος Χρύσης ἐπέβη, καὶ νῦν ἃ πονεῖ δίχα κηδεμόνων,
οὐκ ἔσθ’ ὡς οὐ θεῶν του μελέτῃ τοῦ μὴ πρότερον τόνδ’ ἐπὶ
Τροίᾳ τεῖναι τὰ θεῶν ἀμάχητα βέλη, πρὶν ὅδ’ ἐξήκοι
χρόνος, ᾧ λέγεται χρῆναί σφ’ ὑπὸ τῶνδε δαμῆναι. εὔστομ’
ἔχε, παῖ. τί τόδε; προυφάνη κτύπος, φωτὸς σύντροφος ὡς
τειρομένου του, ἤ που τῇδ’ ἢ τῇδε τόπων. βάλλει βάλλει μ’
ἐτύμα φθογγά του στίβον κατ’ ἀνάγκαν ἕρποντος, οὐδέ με
λάθει βαρεῖα τηλόθεν αὐδὰ τρυσάνωρ· διάσημα γὰρ θρηνεῖ. ἀλλ’
ἔχε, τέκνον, λέγ’ ὅ τι. φροντίδας νέας. ὡς οὐκ ἔξεδρος,
ἀλλ’ ἔντοπος ἁνήρ, οὐ μολπὰν σύριγγος ἔχων, ὡς ποιμὴν
ἀγροβότας, ἀλλ’ ἤ που πταίων ὑπ’ ἀνάγκας βοᾷ τηλωπὸν
ἰωάν, ἢ ναὸς ἄξενον αὐγάζων ὅρμον· προβοᾷ τι γὰρ
δεινόν. ἰὼ ξένοι, τίνες ποτ’ ἐς γῆν τήνδε κἀκ ποίας πάτρας
κατέσχετ’ οὔτ’ εὔορμον οὔτ’ οἰκουμένην; ποίας ἂν ὑμᾶς
πατρίδος ἢ γένους ποτὲ τύχοιμ’ ἂν εἰπών; σχῆμα μὲν γὰρ
Ἑλλάδος στολῆς ὑπάρχει προσφιλεστάτης ἐμοί· φωνῆς δ’
ἀκοῦσαι βούλομαι· καὶ μή μ’ ὄκνῳ δείσαντες ἐκπλαγῆτ’
ἀπηγριωμένον, ἀλλ’ οἰκτίσαντες ἄνδρα δύστηνον, μόνον,
ἔρημον ὧδε κἄφιλον κακούμενον, φωνήσατ’, εἴπερ ὡς φίλοι
προσήκετε. ἀλλ’ ἀνταμείψασθ’· οὐ γὰρ εἰκὸς οὔτ’ ἐμὲ ὑμῶν
ἁμαρτεῖν τοῦτό γ’ οὔθ’ ὑμᾶς ἐμοῦ. ἀλλ’, ὦ ξέν’, ἴσθι
τοῦτο πρῶτον, οὕνεκα Ἕλληνές ἐσμεν· τοῦτο γὰρ βούλει
μαθεῖν. ὦ φίλτατον φώνημα· φεῦ τὸ καὶ λαβεῖν πρόσφθεγμα
τοιοῦδ’ ἀνδρὸς ἐν χρόνῳ μακρῷ. τίς σ’, ὦ τέκνον,
προσέσχε, τίς προσήγαγεν χρεία; τίς ὁρμή; τίς ἀνέμων ὁ
φίλτατος; γέγωνέ μοι πᾶν τοῦθ’, ὅπως εἰδῶ τίς εἶ. ἐγὼ
γένος μέν εἰμι τῆς περιρρύτου Σκύρου· πλέω δ’ ἐς οἶκον·
αὐδῶμαι δὲ παῖς Ἀχιλλέως, Νεοπτόλεμος. οἶσθα δὴ τὸ πᾶν.
ὦ φιλτάτου παῖ πατρός, ὦ φίλης χθονός, ὦ τοῦ γέροντος
θρέμμα Λυκομήδους, τίνι στόλῳ προσέσχες τήνδε γῆν πόθεν
πλέων; ἐξ Ἰλίου τοι δὴ τανῦν γε ναυστολῶ. πῶς εἶπας; οὐ
γὰρ δὴ σύ γ’ ἦσθα ναυβάτης ἡμῖν κατ’ ἀρχὴν τοῦ πρὸς
Ἴλιον στόλου. ἦ γὰρ μετέσχες καὶ σὺ τοῦδε τοῦ πόνου; ὦ
τέκνον, οὐ γὰρ οἶσθά μ’ ὅντιν’ εἰσορᾷς; πῶς γὰρ κάτοιδ’
ὅν γ’ εἶδον οὐδεπώποτε; οὐδ’ ὄνομ’ ἄρ’ οὐδὲ τῶν ἐμῶν
κακῶν κλέος ᾔσθου ποτ’ οὐδέν, οἷς ἐγὼ διωλλύμην; ὡς
μηδὲν εἰδότ’ ἴσθι μ’ ὧν ἀνιστορεῖς. ὦ πόλλ’ ἐγὼ
μοχθηρός, ὦ πικρὸς θεοῖς, οὗ μηδὲ κληδὼν ὧδ’ ἔχοντος
οἴκαδε μηδ’ Ἑλλάδος γῆς μηδαμοῦ διῆλθέ που. ἀλλ’ οἱ μὲν
ἐκβαλόντες ἀνοσίως ἐμὲ γελῶσι σῖγ’ ἔχοντες, ἡ δ’ ἐμὴ
νόσος ἀεὶ τέθηλε κἀπὶ μεῖζον ἔρχεται. ὦ τέκνον, ὦ παῖ
πατρὸς ἐξ Ἀχιλλέως, ὅδ’ εἴμ’ ἐγώ σοι κεῖνος, ὃν κλύεις
ἴσως τῶν Ἡρακλείων ὄντα δεσπότην ὅπλων, ὁ τοῦ Ποίαντος
παῖς Φιλοκτήτης, ὃν οἱ δισσοὶ στρατηγοὶ χὠ Κεφαλλήνων ἄναξ
ἔρριψαν αἰσχρῶς ὧδ’ ἔρημον, ἀγρίᾳ νόσῳ καταφθίνοντα,
τῆς ἀνδροφθόρου πληγέντ’ ἐχίδνης ἀγρίῳ χαράγματι· ξὺν ᾗ
μ’ ἐκεῖνοι, παῖ, προθέντες ἐνθάδε ᾤχοντ’ ἔρημον, ἡνίκ’
ἐκ τῆς ποντίας Χρύσης κατέσχον δεῦρο ναυβάτῃ στόλῳ. τότ’
ἄσμενοί μ’ ὡς εἶδον ἐκ πολλοῦ σάλου εὕδοντ’ ἐπ’ ἀκτῆς
ἐν κατηρεφεῖ πέτρᾳ, λιπόντες ᾤχονθ’, οἷα φωτὶ δυσμόρῳ
ῥάκη προθέντες βαιὰ καί τι καὶ βορᾶς ἐπωφέλημα σμικρόν,
οἷ’ αὐτοῖς τύχοι. σὺ δή, τέκνον, ποίαν μ’ ἀνάστασιν δοκεῖς
αὐτῶν βεβώτων ἐξ ὕπνου στῆναι τότε; ποῖ’ ἐκδακρῦσαι, ποῖ’
ἀποιμῶξαι κακά; ὁρῶντα μὲν ναῦς, ἃς ἔχων ἐναυστόλουν,
πάσας βεβώσας, ἄνδρα δ’ οὐδέν’ ἔντοπον, οὐχ ὅστις
ἀρκέσειεν οὐδ’ ὅστις νόσου κάμνοντι συλλάβοιτο· πάντα δὲ
σκοπῶν ηὕρισκον οὐδὲν πλὴν ἀνιᾶσθαι παρόν, τούτου δὲ
πολλὴν εὐμάρειαν, ὦ τέκνον. ὁ μὲν χρόνος δὴ διὰ χρόνου
προύβαινέ μοι, κἄδει τι βαιᾷ τῇδ’ ὑπὸ στέγῃ μόνον
διακονεῖσθαι. γαστρὶ μὲν τὰ σύμφορα τόξον τόδ’ ἐξηύρισκε,
τὰς ὑποπτέρους βάλλον πελείας· πρὸς δὲ τοῦθ’, ὅ μοι βάλοι
νευροσπαδὴς ἄτρακτος, αὐτὸς ἂν τάλας εἰλυόμην, δύστηνον
ἐξέλκων πόδα, πρὸς τοῦτ’ ἄν· εἴ τ’ ἔδει τι καὶ ποτὸν
λαβεῖν, καί που πάγου χυθέντος, οἷα χείματι, ξύλον τι
θραῦσαι, ταῦτ’ ἂν ἐξέρπων τάλας ἐμηχανώμην· εἶτα πῦρ ἂν
οὐ παρῆν, ἀλλ’ ἐν πέτροισι πέτρον ἐκτρίβων μόλις ἔφην’
ἄφαντον φῶς, ὃ καὶ σῴζει μ’ ἀεί. οἰκουμένη γὰρ οὖν
στέγη πυρὸς μέτα πάντ’ ἐκπορίζει πλὴν τὸ μὴ νοσεῖν ἐμέ.
φέρ’, ὦ τέκνον, νῦν καὶ τὸ τῆς νήσου μάθῃς. ταύτῃ
πελάζει ναυβάτης οὐδεὶς ἑκών· οὐ γάρ τις ὅρμος ἔστιν οὐδ’
ὅποι πλέων ἐξεμπολήσει κέρδος ἢ ξενώσεται. οὐκ ἐνθάδ’ οἱ
πλοῖ τοῖσι σώφροσιν βροτῶν. τάχ’ οὖν τις ἄκων ἔσχε· πολλὰ
γὰρ τάδε ἐν τῷ μακρῷ γένοιτ’ ἂν ἀνθρώπων χρόνῳ· οὗτοί
μ’, ὅταν μόλωσιν, ὦ τέκνον, λόγοις ἐλεοῦσι μέν, καί πού τι
καὶ βορᾶς μέρος προσέδοσαν οἰκτίραντες ἤ τινα στολήν·
ἐκεῖνο δ’ οὐδείς, ἡνίκ’ ἂν μνησθῶ, θέλει, σῶσαί μ’ ἐς
οἴκους, ἀλλ’ ἀπόλλυμαι τάλας ἔτος τόδ’ ἤδη δέκατον ἐν
λιμῷ τε καὶ κακοῖσι βόσκων τὴν ἀδηφάγον νόσον. τοιαῦτ’
Ἀτρεῖδαί μ’ ἥ τ’ Ὀδυσσέως βία, ὦ παῖ, δεδράκασ’, οἷ’
Ὀλύμπιοι θεοὶ δοῖέν ποτ’ αὐτοῖς ἀντίποιν’ ἐμοῦ παθεῖν.
ἔοικα κἀγὼ τοῖς ἀφιγμένοις ἴσα ξένοις ἐποικτίρειν σε,
Ποίαντος τέκνον. ἐγὼ δὲ καὐτὸς τοῖσδε μάρτυς ἐν λόγοις, ὡς
εἴσ’ ἀληθεῖς οἶδα, συντυχὼν κακῶν ἀνδρῶν Ἀτρειδῶν τῆς τ’
Ὀδυσσέως βίας. ἦ γάρ τι καὶ σὺ τοῖς πανωλέθροις ἔχεις
ἔγκλημ’ Ἀτρείδαις, ὥστε θυμοῦσθαι παθών; θυμὸν γένοιτο
χειρὶ πληρῶσαί ποτε, ἵν’ αἱ Μυκῆναι γνοῖεν ἡ Σπάρτη θ’ ὅτι
χἠ Σκῦρος ἀνδρῶν ἀλκίμων μήτηρ ἔφυ. εὖ γ’, ὦ τέκνον·
τίνος γὰρ ὧδε τὸν μέγαν χόλον κατ’ αὐτῶν ἐγκαλῶν
ἐλήλυθας; ὦ παῖ Ποίαντος, ἐξερῶ, μόλις δ’ ἐρῶ, ἅγωγ’ ὑπ’
αὐτῶν ἐξελωβήθην μολών. ἐπεὶ γὰρ ἔσχε μοῖρ’ Ἀχιλλέα
θανεῖν, οἴμοι· φράσῃς μοι μὴ πέρα, πρὶν ἂν μάθω πρῶτον
τόδ’, ἦ τέθνηχ’ ὁ Πηλέως γόνος; τέθνηκεν, ἀνδρὸς οὐδενός,
θεοῦ δ’ ὕπο, τοξευτός, ὡς λέγουσιν, ἐκ Φοίβου δαμείς. ἀλλ’
εὐγενὴς μὲν ὁ κτανών τε χὠ θανών· ἀμηχανῶ δὲ πότερον, ὦ
τέκνον, τὸ σὸν πάθημ’ ἐλέγχω πρῶτον ἢ κεῖνον στένω. οἶμαι
μὲν ἀρκεῖν σοί γε καὶ τὰ σ’, ὦ τάλας, ἀλγήμαθ’, ὥστε μὴ
τὰ τῶν πέλας στένειν. ὀρθῶς ἔλεξας· τοιγαροῦν τὸ σὸν
φράσον αὖθις πάλιν μοι πρᾶγμ’, ὅτῳ σ’ ἐνύβρισαν. ἦλθόν με
νηὶ ποικιλοστόλῳ μέτα δῖός τ’ Ὀδυσσεὺς χὠ τροφεὺς τοὐμοῦ
πατρός, λέγοντες, εἴτ’ ἀληθὲς εἴτ’ ἄρ’ οὖν μάτην, ὡς οὐ
θέμις γίγνοιτ’, ἐπεὶ κατέφθιτο πατὴρ ἐμός, τὰ πέργαμ’
ἄλλον ἤ μ’ ἑλεῖν. ταῦτ’, ὦ ξέν’, οὕτως ἐννέποντες οὐ
πολὺν χρόνον μ’ ἐπέσχον μή με ναυστολεῖν ταχύ, μάλιστα μὲν
δὴ τοῦ θανόντος ἱμέρῳ, ὅπως ἴδοιμ’ ἄθαπτον· οὐ γὰρ
εἰδόμην· ἔπειτα μέντοι χὠ λόγος καλὸς προσῆν, εἰ τἀπὶ
Τροίᾳ πέργαμ’ αἱρήσοιμ’ ἰών. ἦν δ’ ἦμαρ ἤδη δεύτερον
πλέοντί μοι, κἀγὼ πικρὸν Σίγειον οὐρίῳ πλάτῃ κατηγόμην·
καί μ’ εὐθὺς ἐν κύκλῳ στρατὸς ἐκβάντα πᾶς ἠσπάζετ’,
ὀμνύντες βλέπειν τὸν οὐκέτ’ ὄντα ζῶντ’ Ἀχιλλέα πάλιν.
κεῖνος μὲν οὖν ἔκειτ’· ἐγὼ δ’ ὁ δύσμορος ἐπεὶ ’δάκρυσα
κεῖνον, οὐ μακρῷ χρόνῳ ἐλθὼν Ἀτρείδας πρὸς φίλους, ὡς
εἰκὸς ἦν, τά θ’ ὅπλ’ ἀπῄτουν τοῦ πατρὸς τά τ’ ἄλλ’
ὅσ’ ἦν. οἱ δ’ εἶπον, οἴμοι, τλημονέστατον λόγον· ὦ
σπέρμ’ Ἀχιλλέως, τἄλλα μὲν πάρεστί σοι πατρῷ’ ἑλέσθαι,
τῶν δ’ ὅπλων κείνων ἀνὴρ ἄλλος κρατύνει νῦν, ὁ Λαέρτου
γόνος. κἀγὼ δακρύσας εὐθὺς ἐξανίσταμαι ὀργῇ βαρείᾳ, καὶ
καταλγήσας λέγω· ὦ σχέτλῑ, ἦ ’τολμήσατ’ ἀντ’ ἐμοῦ τινι
δοῦναι τὰ τεύχη τἀμά, πρὶν μαθεῖν ἐμοῦ; ὁ δ’ εἶπ’
Ὀδυσσεύς, πλησίον γὰρ ὢν κυρεῖ, ναί, παῖ, δεδώκασ’ ἐνδίκως
οὗτοι τάδε· ἐγὼ γὰρ αὔτ’ ἔσωσα κἀκεῖνον παρών. κἀγὼ
χολωθεὶς εὐθὺς ἤρασσον κακοῖς τοῖς πᾶσιν, οὐδὲν ἐνδεὲς
ποιούμενος, εἰ τἀμὰ κεῖνος ὅπλ’ ἀφαιρήσοιτό με. ὁ δ’
ἐνθάδ’ ἥκων, καίπερ οὐ δύσοργος ὤν, δηχθεὶς πρὸς
ἁξήκουσεν ὧδ’ ἠμείψατο· οὐκ ἦσθ’ ἵν’ ἡμεῖς, ἀλλ’
ἀπῆσθ’ ἵν’ οὔ σ’ ἔδει· καὶ ταῦτ’, ἐπειδὴ καὶ λέγεις
θρασυστομῶν, οὐ μήποτ’ ἐς τὴν Σκῦρον ἐκπλεύσῃς ἔχων.
τοιαῦτ’ ἀκούσας κἀξονειδισθεὶς κακὰ πλέω πρὸς οἴκους, τῶν
ἐμῶν τητώμενος πρὸς τοῦ κακίστου κἀκ κακῶν Ὀδυσσέως. κοὐκ
αἰτιῶμαι κεῖνον ὡς τοὺς ἐν τέλει· πόλις γάρ ἐστι πᾶσα τῶν
ἡγουμένων στρατός τε σύμπας· οἱ δ’ ἀκοσμοῦντες βροτῶν
διδασκάλων λόγοισι γίγνονται κακοί. λόγος λέλεκται πᾶς· ὁ δ’
Ἀτρείδας στυγῶν ἐμοί θ’ ὁμοίως καὶ θεοῖς εἴη φίλος.
ὀρεστέρα παμβῶτι Γᾶ, μᾶτερ αὐτοῦ Διός, ἃ τὸν μέγαν
Πακτωλὸν εὔχρυσον νέμεις, σὲ κἀκεῖ, μᾶτερ πότνῑ,
ἐπηυδώμαν, ὅτ’ ἐς τόνδ’ Ἀτρειδᾶν ὕβρις πᾶσ’ ἐχώρει, ὅτε
τὰ πάτρια τεύχεα παρεδίδοσαν, ἰὼ μάκαιρα ταυροκτόνων λεόντων
ἔφεδρε, τῷ Λαρτίου σέβας ὑπέρτατον. ἔχοντες, ὡς ἔοικε,
σύμβολον σαφὲς λύπης πρὸς ἡμᾶς, ὦ ξένοι, πεπλεύκατε, καί
μοι προσᾴδεθ’ ὥστε γιγνώσκειν ὅτι ταῦτ’ ἐξ Ἀτρειδῶν ἔργα
κἀξ Ὀδυσσέως. ἔξοιδα γάρ νιν παντὸς ἂν λόγου κακοῦ γλώσσῃ
θιγόντα καὶ πανουργίας, ἀφ’ ἧς μηδὲν δίκαιον ἐς τέλος
μέλλοι ποεῖν. ἀλλ’ οὔ τι τοῦτο θαῦμ’ ἔμοιγ’, ἀλλ’ εἰ παρὼν
Αἴας ὁ μείζων ταῦθ’ ὁρῶν ἠνείχετο. οὐκ ἦν ἔτι ζῶν, ὦ
ξέν’· οὐ γὰρ ἄν ποτε ζῶντός γ’ ἐκείνου ταῦτ’ ἐσυλήθην
ἐγώ. πῶς εἶπας; ἀλλ’ ἦ χοὖτος οἴχεται θανών; ὡς μηκέτ’
ὄντα κεῖνον ἐν φάει νόει. οἴμοι τάλας. ἀλλ’ οὐχ ὁ Τυδέως
γόνος οὐδ’ οὑμπολητὸς Σισύφου Λαερτίῳ, οὐ μὴ θάνωσι· τούσδε
γὰρ μὴ ζῆν ἔδει. οὐ δῆτ’· ἐπίστω τοῦτό γ’· ἀλλὰ καὶ
μέγα θάλλοντές εἰσι νῦν ἐν Ἀργείων στρατῷ. τί δ’; οὐ
παλαιὸς κἀγαθὸς φίλος τ’ ἐμός, Νέστωρ ὁ Πύλιος, ἔστιν;
οὗτος γὰρ τά γε κείνων κάκ’ ἐξήρυκε, βουλεύων σοφά. κεῖνός
γε πράσσει νῦν κακῶς, ἐπεὶ θανὼν Ἀντίλοχος αὐτῷ φροῦδος,
ὃς παρῆν, γόνος. οἴμοι, δύ’ αὖ τώδ’ ἄνδρ’ ἔλεξας, οἷν
ἐγὼ ἥκιστ’ ἂν ἠθέλησ’ ὀλωλότοιν κλύειν. φεῦ φεῦ· τί
δῆτα δεῖ σκοπεῖν, ὅθ’ οἵδε μὲν τεθνᾶσ’, Ὀδυσσεὺς δ’ ἔστιν
αὖ κἀνταῦθ’ ἵνα χρῆν ἀντὶ τούτων αὐτὸν αὐδᾶσθαι νεκρόν;
σοφὸς παλαιστὴς κεῖνος· ἀλλὰ χαἰ σοφαὶ γνῶμαι, Φιλοκτῆτ’,
ἐμποδίζονται θαμά. φέρ’ εἰπὲ πρὸς θεῶν, ποῦ γὰρ ἦν
ἐνταῦθά σοι Πάτροκλος, ὃς σοῦ πατρὸς ἦν τὰ φίλτατα;
χοὖτος τεθνηκὼς ἦν· λόγῳ δέ σ’ ἐν βραχεῖ τοῦτ’ ἐκδιδάξω·
πόλεμος οὐδέν’ ἄνδρ’ ἑκὼν αἱρεῖ πονηρόν, ἀλλὰ τοὺς
χρηστοὺς ἀεί. ξυμμαρτυρῶ σοι· καὶ κατ’ αὐτὸ τοῦτό γε
ἀναξίου μὲν φωτὸς ἐξερήσομαι, γλώσσῃ δὲ δεινοῦ καὶ σοφοῦ,
τί νῦν κυρεῖ. ποίου δὲ τούτου πλήν γ’ Ὀδυσσέως ἐρεῖς; οὐ
τοῦτον εἶπον, ἀλλὰ Θερσίτης τις ἦν, ὃς οὐκ ἂν εἵλετ’
εἰσάπαξ εἰπεῖν, ὅπου μηδεὶς ἐῴη· τοῦτον οἶσθ’ εἰ ζῶν
κυρεῖ; οὐκ εἶδον αὐτόν, ᾐσθόμην δ’ ἔτ’ ὄντα νιν.
ἔμελλ’· ἐπεὶ οὐδέν πω κακόν γ’ ἀπώλετο, ἀλλ’ εὖ
περιστέλλουσιν αὐτὰ δαίμονες, καί πως τὰ μὲν πανοῦργα καὶ
παλιντριβῆ χαίρουσ’ ἀναστρέφοντες ἐξ Ἅιδου, τὰ δὲ δίκαια
καὶ τὰ χρήστ’ ἀποστέλλουσ’ ἀεί. ποῦ χρὴ τίθεσθαι ταῦτα,
ποῦ δ’ αἰνεῖν, ὅταν τὰ θεῖ’ ἐπαινῶν τοὺς θεοὺς εὕρω
κακούς; ἐγὼ μέν, ὦ γένεθλον Οἰταίου πατρός, τὸ λοιπὸν
ἤδη τηλόθεν τό τ’ Ἴλιον καὶ τοὺς Ἀτρείδας εἰσορῶν
φυλάξομαι· ὅπου δ’ ὁ χείρων τἀγαθοῦ μεῖζον σθένει
κἀποφθίνει τὰ χρηστὰ χὠ δειλὸς κρατεῖ, τούτους ἐγὼ τοὺς
ἄνδρας οὐ στέρξω ποτέ· ἀλλ’ ἡ πετραία Σκῦρος ἐξαρκοῦσά μοι
ἔσται τὸ λοιπόν, ὥστε τέρπεσθαι δόμῳ. νῦν δ’ εἶμι πρὸς
ναῦν· καὶ σύ, Ποίαντος τέκνον, χαῖρ’ ὡς μέγιστα, χαῖρε· καί
σε δαίμονες νόσου μεταστήσειαν, ὡς αὐτὸς θέλεις. ἡμεῖς δ’
ἴωμεν, ὡς ὁπηνίκ’ ἂν θεὸς πλοῦν ἡμὶν εἴκῃ, τηνικαῦθ’
ὁρμώμεθα. ἤδη, τέκνον, στέλλεσθε; καιρὸς γὰρ καλεῖ πλοῦν μὴ
’ξ ἀπόπτου μᾶλλον ἢ ’γγύθεν σκοπεῖν. πρός νύν σε πατρὸς
πρός τε μητρός, ὦ τέκνον, πρός τ’ εἴ τί σοι κατ’ οἶκόν
ἐστι προσφιλές, ἱκέτης ἱκνοῦμαι, μὴ λίπῃς μ’ οὕτω μόνον,
ἔρημον ἐν κακοῖσι τοῖσδ’ οἵοις ὁρᾷς ὅσοισί τ’ ἐξήκουσας
ἐνναίοντά με· ἀλλ’ ἐν παρέργῳ θοῦ με. δυσχέρεια μέν,
ἔξοιδα, πολλὴ τοῦδε τοῦ φορήματος· ὅμως δὲ τλῆθι· τοῖσι
γενναίοισί τοι τό τ’ αἰσχρὸν ἐχθρὸν καὶ τὸ χρηστὸν
εὐκλεές. σοὶ δ’ ἐκλιπόντι τοῦτ’ ὄνειδος οὐ καλόν, δράσαντι
δ’, ὦ παῖ, πλεῖστον εὐκλείας γέρας, ἐὰν μόλω ’γὼ ζῶν πρὸς
Οὐταίαν χθόνα. ἴθ’· ἡμέρας τοι μόχθος οὐχ ὅλης μιᾶς.
τόλμησον. ἐμβαλοῦ μ’ ὅπῃ θέλεις ἄγων, εἰς ἀντλίαν, εἰς
πρῷραν, εἰς πρύμνην, ὅποι ἥκιστα μέλλω τοὺς ξυνόντας
ἀλγυνεῖν. νεῦσον, πρὸς αὐτοῦ Ζηνὸς ἱκεσίου, τέκνον,
πείσθητι· προσπίτνω σε γόνασι, καίπερ ὢν ἀκράτωρ ὁ τλήμων,
χωλός. ἀλλὰ μή μ’ ἀφῇς ἔρημον οὕτω χωρὶς ἀνθρώπων
στίβου, ἀλλ’ ἢ πρὸς οἶκον τὸν σὸν ἔκσωσόν μ’ ἄγων ἢ
πρὸς τὰ Χαλκώδοντος Εὐβοίας σταθμά· κἀκεῖθεν οὔ μοι μακρὸς
εἰς Οἴτην στόλος Τραχινίαν τε δειράδ’ ἠδ’ ἐς εὔροον
Σπερχειὸν ἔσται· πατρί μ’ ὡς δείξῃς φίλῳ, ὃν δὴ παλαιὸν
ἐξ ὅτου δέδοικ’ ἐγὼ μή μοι βεβήκῃ. πολλὰ γὰρ τοῖς
ἱγμένοις ἔστελλον αὐτὸν ἱκεσίους πέμπων λιτάς, αὐτόστολον
πέμψαντά μ’ ἐκσῶσαι δόμους. ἀλλ’ ἢ τέθνηκεν ἢ τὰ τῶν
διακόνων, ὡς εἰκός, οἶμαι, τοὐμὸν ἐν σμικρῷ μέρος
ποιούμενοι τὸν οἴκαδ’ ἤπειγον στόλον. νῦν δ’, εἰς σὲ γὰρ
πομπόν τε καὐτὸν ἄγγελον ἥκω, σὺ σῶσον, σύ μ’ ἐλέησον,
εἰσορῶν ὡς πάντα δεινὰ κἀπικινδύνως βροτοῖς κεῖται παθεῖν
μὲν εὖ, παθεῖν δὲ θάτερα. χρὴ δ’ ἐκτὸς ὄντα πημάτων τὰ
δείν’ ὁρᾶν, χὤταν τις εὖ ζῇ, τηνικαῦτα τὸν βίον σκοπεῖν
μάλιστα, μὴ διαφθαρεὶς λάθῃ. οἴκτιρ’, ἄναξ· πολλῶν ἔλεξεν
δυσοίστων πόνων ἆθλ’, οἷα μηδεὶς τῶν ἐμῶν τύχοι φίλων. εἰ
δὲ πικρούς, ἄναξ, ἔχθεις Ἀτρείδας, ἐγὼ μέν, τὸ κείνων
κακὸν τῷδε κέρδος μετατιθέμενος, ἔνθαπερ ἐπιμέμονεν, ἐπ’
εὐστόλου ταχείας νεὼς πορεύσαιμ’ ἂν ἐς δόμους, τὰν θεῶν
νέμεσιν ἐκφυγών. ὅρα σὺ μὴ νῦν μέν τις εὐχερὴς παρῇς,
ὅταν δὲ πλησθῇς τῆς νόσου ξυνουσίᾳ, τότ’ οὐκέθ’ αὑτὸς
τοῖς λόγοις τούτοις φανῇς. ἥκιστα· τοῦτ’ οὐκ ἔσθ’ ὅπως
ποτ’ εἰς ἐμὲ τοὔνειδος ἕξεις ἐνδίκως ὀνειδίσαι. ἀλλ’
αἰσχρὰ μέντοι σοῦ γέ μ’ ἐνδεέστερον ξένῳ φανῆναι πρὸς τὸ
καίριον πονεῖν. ἀλλ’ εἰ δοκεῖ, πλέωμεν, ὁρμάσθω ταχύς· χἠ
ναῦς γὰρ ἄξει κοὐκ ἀπαρνηθήσεται. μόνον θεοὶ σῴζοιεν ἔκ
τε τῆσδε γῆς ἡμᾶς ὅποι τ’ ἐνθένδε βουλοίμεσθα πλεῖν. ὦ
φίλτατον μὲν ἦμαρ, ἥδιστος δ’ ἀνήρ, φίλοι δὲ ναῦται, πῶς
ἂν ὑμὶν ἐμφανὴς ἔργῳ γενοίμην, ὥς μ’ ἔθεσθε προσφιλῆ;
ἴωμεν, ὦ παῖ, προσκύσαντε τὴν ἔσω ἄοικον εἰσοίκησιν, ὥς
με καὶ μάθῃς ἀφ’ ὧν διέζων ὥς τ’ ἔφυν εὐκάρδιος. οἶμαι
γὰρ οὐδ’ ἂν ὄμμασιν μόνην θέαν ἄλλον λαβόντα πλὴν ἐμοῦ
τλῆναι τάδε· ἐγὼ δ’ ἀνάγκῃ προύμαθον στέργειν κακά.
ἐπίσχετον, μάθωμεν· ἄνδρε γὰρ δύο, ὁ μὲν νεὼς σῆς
ναυβάτης, ὁ δ’ ἀλλόθρους, χωρεῖτον, ὧν μαθόντες αὖθις
εἴσιτον. Ἀχιλλέως παῖ, τόνδε τὸν ξυνέμπορον, ὃς ἦν νεὼς
σῆς σὺν δυοῖν ἄλλοιν φύλαξ, ἐκέλευσ’ ἐμοί σε ποῦ κυρῶν
εἴης φράσαι, ἐπείπερ ἀντέκυρσα, δοξάζων μὲν οὔ, τύχῃ δέ
πως πρὸς ταὐτὸν ὁρμισθεὶς πέδον. πλέων γὰρ ὡς ναύκληρος οὐ
πολλῷ στόλῳ ἀπ’ Ἰλίου πρὸς οἶκον ἐς τὴν εὔβοτρυν
Πεπάρηθον, ὡς ἤκουσα τοὺς ναύτας ὅτι σοὶ πάντες εἶεν
συννεναυστοληκότες, ἔδοξέ μοι μὴ σῖγα, πρὶν φράσαιμί σοι,
τὸν πλοῦν ποεῖσθαι, προστυχόντι τῶν ἴσων. οὐδὲν σύ που
κάτοισθα τῶν σαυτοῦ πέρι, ἃ τοῖσιν Ἀργείοισιν ἀμφὶ σοῦ
νέα βουλεύματ’ ἐστί, κοὐ μόνον βουλεύματα, ἀλλ’ ἔργα
δρώμεν’, οὐκέτ’ ἐξαργούμενα. ἀλλ’ ἡ χάρις μὲν τῆς
προμηθίας, ξένε, εἰ μὴ κακὸς πέφυκα, προσφιλὴς μενεῖ· φράσον
δ’ ἅπερ, γ’ ἔλεξας, ὡς μάθω τί μοι νεώτερον, βούλευμ’ ἀπ’
Ἀργείων ἔχεις. φροῦδοι διώκοντές σε ναυτικῷ στόλῳ Φοῖνιξ
ὁ πρέσβυς οἵ τε Θησέως κόροι. ὡς ἐκ βίας μ’ ἄξοντες ἢ
λόγοις πάλιν; οὐκ οἶδ’· ἀκούσας δ’ ἄγγελος πάρειμί σοι. ἦ
ταῦτα δὴ Φοῖνίξ τε χοἰ ξυνναυβάται οὕτω καθ’ ὁρμὴν δρῶσιν
Ἀτρειδῶν χάριν; ὡς ταῦτ’ ἐπίστω δρώμεν’, οὐ μέλλοντ’ ἔτι.
πῶς οὖν Ὀδυσσεὺς πρὸς τάδ’ οὐκ αὐτάγγελος πλεῖν ἦν
ἕτοιμος; ἢ φόβος τις εἶργέ νιν; κεῖνός γ’ ἐπ’ ἄλλον
ἄνδρ’ ὁ Τυδέως τε παῖς ἔστελλον, ἡνίκ’ ἐξανηγόμην ἐγώ.
πρὸς ποῖον αὖ τόνδ’ αὐτὸς Οὑδυσσεὺς ἔπλει; ἦν δή
τις—ἀλλὰ τόνδε μοι πρῶτον φράσον τίς ἐστίν· ἃν λέγῃς δὲ
μὴ φώνει μέγα. ὅδ’ ἔσθ’ ὁ κλεινός σοι Φιλοκτήτης, ξένε. μή
νύν μ’ ἔρῃ τὰ πλείον’, ἀλλ’ ὅσον τάχος ἔκπλει σεαυτὸν
ξυλλαβὼν ἐκ τῆσδε γῆς. τί φησιν, ὦ παῖ; τί με κατὰ σκότον
ποτὲ διεμπολᾷ λόγοισι πρός σ’ ὁ ναυβάτης; οὐκ οἶδά πω τί
φησι· δεῖ δ’ αὐτὸν λέγειν εἰς φῶς ὃ λέξει, πρὸς σὲ κἀμὲ
τούσδε τε. ὦ σπέρμ’ Ἀχιλλέως, μή με διαβάλῃς στρατῷ
λέγονθ’ ἃ μὴ δεῖ· πόλλ’ ἐγὼ κείνων ὕπο δρῶν ἀντιπάσχω
χρηστά θ’, οἷ’ ἀνὴρ πένης. ἐγώ εἰμ’ Ἀτρείδαις δυσμενής·
οὗτος δέ μοι φίλος μέγιστος, οὕνεκ’ Ἀτρείδας στυγεῖ. δεῖ
δή σ’ ἔμοιγ’ ἐλθόντα προσφιλῆ, λόγων κρύψαι πρὸς ἡμᾶς
μηδέν’ ὧν ἀκήκοας. ὅρα τί ποιεῖς, παῖ. σκοπῶ κἀγὼ πάλαι.
σὲ θήσομαι τῶνδ’ αἴτιον. ποιοῦ λέγων. λέγω. ’πὶ τοῦτον
ἄνδρε τώδ’ ὥπερ κλύεις, ὁ Τυδέως παῖς ἥ τ’ Ὀδυσσέως βία,
διώμοτοι πλέουσιν ἦ μὴν ἢ λόγῳ πείσαντες ἄξειν ἢ πρὸς
ἰσχύος κράτος. καὶ ταῦτ’ Ἀχαιοὶ πάντες ἤκουον σαφῶς
Ὀδυσσέως λέγοντος· οὗτος γὰρ πλέον τὸ θάρσος εἶχε θατέρου
δράσειν τάδε. τίνος δ’ Ἀτρεῖδαι τοῦδ’ ἄγαν οὕτω χρόνῳ
τοσῷδ’ ἐπεστρέφοντο πράγματος χάριν, ὅν γ’ εἶχον ἤδη
χρόνιον ἐκβεβληκότες; τίς ὁ πόθος αὐτοὺς ἵκετ’; ἢ θεῶν
βία καὶ νέμεσις, οἵπερ ἔργ’ ἀμύνουσιν κακά; ἐγώ σε τοῦτ’,
ἴσως γὰρ οὐκ ἀκήκοας, πᾶν ἐκδιδάξω. μάντις ἦν τις
εὐγενής, Πριάμου μὲν υἱός, ὄνομα δ’ ὠνομάζετο Ἕλενος, ὃν
οὗτος νυκτὸς ἐξελθὼν μόνος, ὁ πάντ’ ἀκούων αἰσχρὰ καὶ
λωβήτ’ ἔπη δόλιος Ὀδυσσεὺς εἷλε· δέσμιόν τ’ ἄγων ἔδειξ’
Ἀχαιοῖς ἐς μέσον, θήραν καλήν· ὃς δὴ τά τ’ ἄλλ’ αὐτοῖσι
πάντ’ ἐθέσπισεν καὶ τἀπὶ Τροίᾳ πέργαμ’ ὡς οὐ μή ποτε
πέρσοιεν, εἰ μὴ τόνδε πείσαντες λόγῳ ἄγοιντο νήσου τῆσδ’
ἐφ’ ἧς ναίει τανῦν. καὶ ταῦθ’ ὅπως ἤκουσ’ ὁ Λαέρτου
τόκος τὸν μάντιν εἰπόντ’, εὐθέως ὑπέσχετο τὸν ἄνδρ’
Ἀχαιοῖς τόνδε δηλώσειν ἄγων· οἴοιτο μὲν μάλισθ’ ἑκούσιον
λαβών, εἰ μὴ θέλοι δ’, ἄκοντα· καὶ τούτων κάρα τέμνειν
ἐφεῖτο τῷ θέλοντι μὴ τυχών. ἤκουσας, ὦ παῖ, πάντα· τὸ
σπεύδειν δέ σοι καὐτῷ παραινῶ κεἴ τινος κήδει πέρι. οἴμοι
τάλας· ἦ κεῖνος, ἡ πᾶσα βλάβη, ἔμ’ εἰς Ἀχαιοὺς ὤμοσεν
πείσας στελεῖν; πεισθήσομαι γὰρ ὧδε κἀξ Ἅιδου θανὼν πρὸς
φῶς ἀνελθεῖν, ὥσπερ οὑκείνου πατήρ. οὐκ οἶδ’ ἐγὼ ταῦτ’·
ἀλλ’ ἐγὼ μὲν εἶμ’ ἐπὶ ναῦν, σφῷν δ’ ὅπως ἄριστα
συμφέροι θεός. οὔκουν τάδ’, ὦ παῖ, δεινά, τὸν Λαερτίου
ἔμ’ ἐλπίσαι ποτ’ ἂν λόγοισι μαλθακοῖς δεῖξαι νεὼς ἄγοντ’
ἐν Ἀργείοις μέσοις; οὔ· θᾶσσον ἂν τῆς πλεῖστον ἐχθίστης
ἐμοὶ κλύοιμ’ ἐχίδνης, ἥ μ’ ἔθηκεν ὧδ’ ἄπουν. ἀλλ’ ἔστ’
ἐκείνῳ πάντα λεκτά, πάντα δὲ τολμητά· καὶ νῦν οἶδ’
ὁθούνεχ’ ἵξεται. ἀλλ’, ὦ τέκνον, χωρῶμεν, ὡς ἡμᾶς πολὺ
πέλαγος ὁρίζῃ τῆς Ὀδυσσέως νεώς. ἴωμεν· ἥ τοι καίριος
σπουδὴ πόνου λήξαντος ὕπνον κἀνάπαυλαν ἤγαγεν. οὐκοῦν
ἐπειδὰν πνεῦμα τοὐκ πρῴρας ἀνῇ, τότε στελοῦμεν· νῦν γὰρ
ἀντιοστατεῖ. ἀεὶ καλὸς πλοῦς ἔσθ’, ὅταν φεύγῃς κακά.
οὔκ, ἀλλὰ κἀκείνοισι ταῦτ’ ἐναντία. οὐκ ἔστι λῃσταῖς
πνεῦμ’ ἐναντιούμενον, ὅταν παρῇ κλέψαι τι χἀρπάσαι βίᾳ.
ἀλλ’ εἰ δοκεῖ, χωρῶμεν, ἔνδοθεν λαβὼν ὅτου σε χρεία καὶ
πόθος μάλιστ’ ἔχει. ἀλλ’ ἔστιν ὧν δεῖ, καίπερ οὐ πολλῶν
ἄπο. τί τοῦθ’ ὃ μὴ νεώς γε τῆς ἐμῆς ἔπι; φύλλον τί μοι
πάρεστιν, ᾧ μάλιστ’ ἀεὶ κοιμῶ τόδ’ ἕλκος, ὥστε πραΰνειν
πάνυ. ἀλλ’ ἔκφερ’ αὐτό. τί γὰρ ἔτ’ ἄλλ’ ἐρᾷς λαβεῖν;
εἴ μοί τι τόξων τῶνδ’ ἀπημελημένον παρερρύηκεν, ὡς λίπω μή
τῳ λαβεῖν. ἦ ταῦτα γὰρ τὰ κλεινὰ τόξ’ ἃ νῦν ἔχεις;
ταῦτ’, οὐ γὰρ ἄλλ’ ἔστ’, ἀλλ’ ἃ βαστάζω χεροῖν. ἆρ’
ἔστιν ὥστε κἀγγύθεν θέαν λαβεῖν καὶ βαστάσαι με προσκύσαι
θ’ ὥσπερ θεόν; σοί γ’, ὦ τέκνον, καὶ τοῦτο κἄλλο τῶν
ἐμῶν ὁποῖον ἄν σοι ξυμφέρῃ γενήσεται. καὶ μὴν ἐρῶ γε,
τὸν δ’ ἔρωθ’ οὕτως ἔχω· εἴ μοι θέμις, θέλοιμ’ ἄν· εἰ δὲ
μή, πάρες. ὅσιά τε φωνεῖς ἔστι τ’, ὦ τέκνον, θέμις, ὅς
γ’ ἡλίου τόδ’ εἰσορᾶν ἐμοὶ φάος μόνος δέδωκας, ὃς χθόν’
Οἰταίαν ἰδεῖν, ὃς πατέρα πρέσβυν, ὃς φίλους, ὃς τῶν
ἐμῶν ἐχθρῶν μ’ ἔνερθεν ὄντ’ ἀνέστησας πέρα. θάρσει,
παρέσται ταῦτά σοι καὶ θιγγάνειν καὶ δόντι δοῦναι
κἀξεπεύξασθαι βροτῶν ἀρετῆς ἕκατι τῶνδ’ ἐπιψαῦσαι μόνον·
εὐεργετῶν γὰρ καὐτὸς αὔτ’ ἐκτησάμην. οὐκ ἄχθομαί σ’
ἰδών τε καὶ λαβὼν φίλον· ὅστις γὰρ εὖ δρᾶν εὖ παθὼν
ἐπίσταται, παντὸς γένοιτ’ ἂν κτήματος κρείσσων φίλος. χωροῖς
ἂν εἴσω. καὶ σέ γ’ εἰσάξω· τὸ γὰρ νοσοῦν ποθεῖ σε
ξυμπαραστάτην λαβεῖν. λόγῳ μὲν ἐξήκουσ’, ὄπωπα δ’ οὐ μάλα,
τὸν πελάταν λέκτρων ποτὲ τῶν Διὸς κατὰ δρομάδ’ ἄμπυκα
δέσμιον ὡς ἔβαλεν παγκρατὴς Κρόνου παῖς· ἄλλον δ’ οὔτιν’
ἔγωγ’ οἶδα κλύων οὐδ’ ἐσιδὼν μοίρᾳ τοῦδ’ ἐχθίονι
συντυχόντα θνατῶν, ὃς οὔτ’ ἔρξας τιν’ οὔ τι νοσφίσας, ἀλλ’
ἴσος ὢν ἴσοις ἀνήρ, ὤλλυθ’ ὧδ’ ἀναξίως. τόδε τοι
θαῦμά μ’ ἔχει, πῶς ποτε πῶς ποτ’ ἀμφιπλάκτων ῥοθίων μόνος
κλύων, πῶς ἄρα πανδάκρυτον οὕτω βιοτὰν κατέσχεν· ἵν’
αὐτὸς ἦν πρόσουρος, οὐκ ἔχων βάσιν, οὐδέ τιν’ ἐγχώρων
κακογείτονα, παρ’ ᾧ στόνον ἀντίτυπον βαρυβρῶτ’ ἀποκλαύσειεν
αἱματηρόν· ὃς τὰν θερμοτάταν αἱμάδα κηκιομέναν ἑλκέων
ἐνθήρου ποδὸς ἠπίοισι φύλλοις κατευνάσειεν, εἴ τις ἐμπέσοι,
φορβάδος ἐκ γαίας ἑλών· εἷρπε γὰρ ἄλλοτ’ ἀλλαχᾷ τότ’
ἂν εἰλυόμενος παῖς ἄτερ ὡς φίλας τιθήνας ὅθεν εὐμάρεῑ
ὑπάρ‐ χοι πόρου, ἁνίκ’ ἐξανείη δακέθυμος ἄτα· οὐ φορβὰν
ἱερᾶς γᾶς σπόρον, οὐκ ἄλλων αἴρων τῶν νεμόμεσθ’ ἀνέρες
ἀλφησταί, πλὴν ἐξ ὠκυβόλων εἴ ποτε τόξων πτανοῖς ἰοῖς
ἀνύσειε γαστρὶ φορβάν. ὦ μελέα ψυχά, ὃς μηδ’ οἰνοχύτου
πώματος ἥσθη δεκέτει χρόνῳ, λεύσσων δ’ ὅπου γνοίη στατὸν
εἰς ὕδωρ, ἀεὶ προσενώμα. νῦν δ’ ἀνδρῶν ἀγαθῶν παιδὸς
ὑπαντήσας εὐδαίμων ἀνύσει καὶ μέγας ἐκ κείνων· ὅς νιν
ποντοπόρῳ δούρατι, πλήθει πολλῶν μηνῶν, πατρίαν ἄγει πρὸς
αὐλὰν Μαλιάδων νυμφᾶν Σπερχειοῦ τε παρ’ ὄχθας, ἵν’ ὁ
χάλκασπις ἀνὴρ θεοῖς πλάθει πατρὸς θείῳ πυρὶ παμφαής,
Οἴτας ὑπὲρ ὄχθων. ἕρπ’, εἰ θέλεις. τί δή ποθ’ ὧδ’ ἐξ
οὐδενὸς λόγου σιωπᾷς κἀπόπληκτος ὧδ’ ἔχει; ἀᾶ, ἀᾶ. τί
δ’ ἔστιν; οὐδὲν δεινόν· ἀλλ’ ἴθ’, ὦ τέκνον. μῶν ἄλγος
ἴσχεις τῆς παρεστώσης νόσου; οὐ δῆτ’ ἔγωγ’, ἀλλ’ ἄρτι
κουφίζειν δοκῶ. ὦ θεοί. τί τοὺς θεοὺς ὧδ’ ἀναστένων
καλεῖς; σωτῆρας αὐτοὺς ἠπίους θ’ ἡμῖν μολεῖν. ἀᾶ, ἀᾶ. τί
ποτε πέπονθας; οὐκ ἐρεῖς, ἀλλ’ ὧδ’ ἔσει σιγηλός; ἐν κακῷ
δέ τῳ φαίνει κυρῶν. ἀπόλωλα, τέκνον, κοὐ δυνήσομαι κακὸν
κρύψαι παρ’ ὑμῖν, ἀτταταῖ· διέρχεται διέρχεται. δύστηνος, ὦ
τάλας ἐγώ. ἀπόλωλα, τέκνον· βρύκομαι, τέκνον· παπαῖ,
ἀπαππαπαῖ, παπαππαπαππαπαππαπαῖ. πρὸς θεῶν, πρόχειρον εἴ τί
σοι, τέκνον, πάρα ξίφος χεροῖν, πάταξον εἰς ἄκρον πόδα·
ἀπάμησον ὡς τάχιστα· μὴ φείσῃ βίου. ἴθ’, ὦ παῖ. τί δ’
ἔστιν οὕτω νεοχμὸν ἐξαίφνης, ὅτου τοσήνδ’ ἰυγὴν καὶ
στόνον σαυτοῦ ποεῖ; οἶσθ’, ὦ τέκνον; τί δ’ ἔστιν; οἶσθ’,
ὦ παῖ; τί σοί; οὐκ οἶδα. πῶς οὐκ οἶσθα; παππαπαππαπαῖ.
δεινόν γε τοὐπίσαγμα τοῦ νοσήματος. δεινὸν γὰρ οὐδὲ ῥητόν·
ἀλλ’ οἴκτιρέ με. τί δῆτα δράσω; μή με ταρβήσας προδῷς·
ἥκει γὰρ αὕτη διὰ χρόνου πλάνοις ἴσως ὡς ἐξεπλήσθη. ἰὼ
ἰὼ δύστηνε σύ, δύστηνε δῆτα διὰ πόνων πάντων φανείς. βούλει
λάβωμαι δῆτα καὶ θίγω τί σου; μὴ δῆτα τοῦτό γ’· ἀλλά μοι
τὰ τόξ’ ἑλὼν τάδ’, ὥσπερ ᾐτοῦ μ’ ἀρτίως, ἕως ἀνῇ τὸ
πῆμα τοῦτο τῆς νόσου τὸ νῦν παρόν, σῷζ’ αὐτὰ καὶ φύλασσε.
λαμβάνει γὰρ οὖν ὕπνος μ’, ὅταν περ τὸ κακὸν ἐξίῃ τόδε·
κοὐκ ἔστι λῆξαι πρότερον· ἀλλ’ ἐᾶν χρεὼν ἕκηλον εὕδειν.
ἢν δὲ τῷδε τῷ χρόνῳ μόλωσ’ ἐκεῖνοι, πρὸς θεῶν ἐφίεμαι
ἑκόντα μηδ’ ἄκοντα μηδέ τῳ τέχνῃ κείνοις μεθεῖναι ταῦτα,
μὴ σαυτόν θ’ ἅμα κἄμ’, ὄντα σαυτοῦ πρόστροπον, κτείνας
γένῃ. θάρσει προνοίας οὕνεκ’· οὐ δοθήσεται πλὴν σοί τε
κἀμοί· ξὺν τύχῃ δὲ πρόσφερε. ἰδοὺ δέχου, παῖ· τὸν φθόνον
δὲ πρόσκυσον μή σοι γενέσθαι πολύπον’ αὐτὰ μηδ’ ὅπως ἐμοί
τε καὶ τῷ πρόσθ’ ἐμοῦ κεκτημένῳ. ὦ θεοί, γένοιτο ταῦτα
νῷν· γένοιτο δὲ πλοῦς οὔριός τε κεὐσταλὴς ὅποι ποτὲ θεὸς
δικαιοῖ χὠ στόλος πορσύνεται. ἀλλ’ οὖν δέδοικα μὴ ἀτέλεστ’
εὔχῃ, τέκνον. στάζει γὰρ αὖ μοι φοίνιον τόδ’ ἐκ βυθοῦ
κηκῖον αἷμα, καί τι προσδοκῶ νέον. παπαῖ, φεῦ. παπαῖ μάλ’,
ὦ πούς, οἷά μ’ ἐργάσει κακά. προσέρπει, προσέρχεται τόδ’
ἐγγύς. οἴμοι μοι τάλας. ἔχετε τὸ πρᾶγμα· μὴ φύγητε
μηδαμῇ. ἀτταταῖ. ὦ ξένε Κεφαλλήν, εἴθε σου διαμπερὲς
στέρνων ἔχοιτ’ ἄλγησις ἥδε. φεῦ, παπαῖ, παπαῖ μάλ’ αὖθις.
ὦ διπλοῖ στρατηλάται, Ἀγάμεμνον, ὦ Μενέλαε, πῶς ἂν ἀντ’
ἐμοῦ τὸν ἴσον χρόνον τρέφοιτε τήνδε τὴν νόσον; ἰώ μοι. ὦ
Θάνατε Θάνατε, πῶς ἀεὶ καλούμενος οὕτω κατ’ ἦμαρ, οὐ δύνᾳ
μολεῖν ποτε; ὦ τέκνον ὦ γενναῖον, ἀλλὰ συλλαβὼν τῷ
Λημνίῳ τῷδ’ ἀνακαλουμένῳ πυρὶ ἔμπρησον, ὦ γενναῖε· κἀγώ
τοί ποτε τὸν τοῦ Διὸς παῖδ’ ἀντὶ τῶνδε τῶν ὅπλων, ἃ νῦν
σὺ σῴζεις, τοῦτ’ ἐπηξίωσα δρᾶν. τί φής, παῖ; τί φής; τί
σιγᾷς; ποῦ ποτ’ ὤν, τέκνον, κυρεῖς; ἀλγῶ πάλαι δὴ τἀπὶ
σοὶ στένων κακά. ἀλλ’, ὦ τέκνον, καὶ θάρσος ἴσχ’· ὡς ἥδε
μοι ὀξεῖα φοιτᾷ καὶ ταχεῖ’ ἀπέρχεται. ἀλλ’ ἀντιάζω, μή με
καταλίπῃς μόνον. θάρσει, μενοῦμεν. ἦ μενεῖς; σαφῶς φρόνει.
οὐ μήν σ’ ἔνορκόν γ’ ἀξιῶ θέσθαι, τέκνον. ὡς οὐ θέμις γ’
ἐμοὔστι σοῦ μολεῖν ἄτερ. ἔμβαλλε χειρὸς πίστιν. ἐμβάλλω
μενεῖν. ἐκεῖσε νῦν μ’, ἐκεῖσε ποῖ λέγεις; ἄνω τί
παραφρονεῖς αὖ; τί τὸν ἄνω λεύσσεις κύκλον; μέθες μέθες με.
ποῖ μεθῶ; μέθες ποτέ. οὔ φημ’ ἐάσειν. ἀπό μ’ ὀλεῖς, ἢν
προσθίγῃς. καὶ δὴ μεθίημ’, εἴ τι δὴ πλέον φρονεῖς. ὦ
γαῖα, δέξαι θανάσιμόν μ’ ὅπως ἔχω τὸ γὰρ κακὸν τόδ’
οὐκέτ’ ὀρθοῦσθαί μ’ ἐᾷ. τὸν ἄνδρ’ ἔοικεν ὕπνος οὐ
μακροῦ χρόνου ἕξειν· κάρα γὰρ ὑπτιάζεται τόδε· ἱδρώς γέ
τοί νιν πᾶν καταστάζει δέμας, μέλαινά τ’ ἄκρου τις παρέρρωγεν
ποδὸς αἱμορραγὴς φλέψ. ἀλλ’ ἐάσωμεν, φίλοι, ἕκηλον αὐτόν,
ὡς ἂν εἰς ὕπνον πέσῃ. Ὕπν’ ὀδύνας ἀδαής, Ὕπνε δ’
ἀλγέων, εὐαὲς ἡμῖν ἔλθοις, εὐαίων εὐαίων, ὦναξ· ὄμμασι
δ’ ἀντίσχοις τάνδ’ αἴγλαν, ἃ τέταται τανῦν. ἴθι ἴθι μοι
παιών. ὦ τέκνον, ὅρα ποῦ στάσει, ποῖ δέ μοι τἀνθένδε
βάσει, φροντίδος. ὁρᾷς ἤδη. πρὸς τί μενοῦμεν πράσσειν;
καιρός τοι πάντων γνώμαν ἴσχων πολύ τι πολὺ παρὰ πόδα κράτος
ἄρνυται. ἀλλ’ ὅδε μὲν κλύει οὐδέν, ἐγὼ δ’ ὁρῶ οὕνεκα
θήραν τήνδ’ ἁλίως ἔχομεν τόξων, δίχα τοῦδε πλέοντες. τοῦδε
γὰρ ὁ στέφανος, τοῦτον θεὸς εἶπε κομίζειν. κομπεῖν δ’ ἔστ’
ἀτελῆ σὺν ψεύδεσιν αἰσχρὸν ὄνειδος. ἀλλά, τέκνον, τάδε
μὲν θεὸς ὄψεται· ὧν δ’ ἂν ἀμείβῃ μ’ αὖθις, βαιάν μοι,
βαιάν, ὦ τέκνον, πέμπε λόγων φάμαν· ὡς πάντων ἐν νόσῳ
εὐδρακὴς ὕπνος ἄϋπνος λεύσσειν. ἀλλ’ ὅτι δύνᾳ μάκιστον
κεῖνο δή μοι κεῖνο λάθρᾳ ἐξιδοῦ ὅπᾳ πράξεις. οἶσθα γὰρ
ἃν αὐδῶμαι, εἰ ταύταν τούτων γνώμαν ἴσχεις, μάλα τοι
ἄπορα πυκινοῖς ἐνιδεῖν πάθη. οὖρός τοι, τέκνον, οὖρος·
ἁνὴρ δ’ ἀνόμματος οὐδ’ ἔχων ἀρωγὰν ἐκτέταται νύχιος,
(ἀλεὴς ὕπνος ἐσθλός,) οὐ χερός, οὐ ποδός, οὔ τινος
ἄρχων, ἀλλά τις ὡς Ἀΐδᾳ παρακείμενος. ὅρα, βλέπ’ εἰ
καίρια φθέγγει· τὸ δ’ ἁλώσιμον ἐμᾷ φροντίδι, παῖ, πόνος ὁ
μὴ φοβῶν κράτιστος. σιγᾶν κελεύω μηδ’ ἀφεστάναι φρενῶν· κινεῖ
γὰρ ἁνὴρ ὄμμα κἀνάγει κάρα. ὦ φέγγος ὕπνου διάδοχον τό
τ’ ἐλπίδων ἄπιστον οἰκούρημα τῶνδε τῶν ξένων. οὐ γάρ ποτ’,
ὦ παῖ, τοῦτ’ ἂν ἐξηύχησ’ ἐγώ, τλῆναί σ’ ἐλεινῶς ὧδε
τἀμὰ πήματα μεῖναι παρόντα καὶ ξυνωφελοῦντά μοι. οὔκουν
Ἀτρεῖδαι τοῦτ’ ἔτλησαν εὐφόρως οὕτως ἐνεγκεῖν, ἁγαθοὶ
στρατηλάται. ἀλλ’ εὐγενὴς γὰρ ἡ φύσις κἀξ εὐγενῶν, ὦ
τέκνον, ἡ σή, πάντα ταῦτ’ ἐν εὐχερεῖ ἔθου, βοῆς τε καὶ
δυσοσμίας γέμων. καὶ νῦν ἐπειδὴ τοῦδε τοῦ κακοῦ δοκεῖ λήθη
τις εἶναι κἀνάπαυλα δή, τέκνον, σύ μ’ αὐτὸς ἆρον, σύ με
κατάστησον, τέκνον, ἵν’, ἡνίκ’ ἂν κόπος μ’ ἀπαλλάξῃ ποτέ,
ὁρμώμεθ’ ἐς ναῦν μηδ’ ἐπίσχωμεν τὸ πλεῖν. ἀλλ’ ἥδομαι μέν
σ’ εἰσιδὼν παρ’ ἐλπίδα ἀνώδυνον βλέποντα κἀμπνέοντ’ ἔτι·
ὡς οὐκέτ’ ὄντος γὰρ τὰ συμβόλαιά σου πρὸς τὰς παρούσας
ξυμφορὰς ἐφαίνετο. νῦν δ’ αἶρε σαυτόν· εἰ δέ σοι μᾶλλον
φίλον, οἴσουσί σ’ οἵδε· τοῦ πόνου γὰρ οὐκ ὄκνος, ἐπείπερ
οὕτω σοί τ’ ἔδοξ’ ἐμοί τε δρᾶν. αἰνῶ τάδ’, ὦ παῖ, καί
μ’ ἔπαιρ’, ὥσπερ νοεῖς· τούτους δ’ ἔασον, μὴ βαρυνθῶσιν
κακῇ ὀσμῇ πρὸ τοῦ δέοντος· οὑπὶ νηὶ γὰρ ἅλις πόνος
τούτοισι συνναίειν ἐμοί. ἔσται τάδ’· ἀλλ’ ἵστω τε καὐτὸς
ἀντέχου. θάρσει· τό τοι σύνηθες ὀρθώσει μ’ ἔθος. παπαῖ· τί
δῆτ’ ἂν δρῷμ’ ἐγὼ τοὐνθένδε γε; τί δ’ ἔστιν, ὦ παῖ;
ποῖ ποτ’ ἐξέβης λόγῳ; οὐκ οἶδ’ ὅποι χρὴ τἄπορον τρέπειν
ἔπος. ἀπορεῖς δὲ τοῦ σύ; μὴ λέγ’, ὦ τέκνον, τάδε. ἀλλ’
ἐνθάδ’ ἤδη τοῦδε τοῦ πάθους κυρῶ. οὐ δή σε δυσχέρεια τοῦ
νοσήματος ἔπεισεν ὥστε μή μ’ ἄγειν ναύτην ἔτι; ἅπαντα
δυσχέρεια, τὴν αὑτοῦ φύσιν ὅταν λιπών τις δρᾷ τὰ μὴ
προσεικότα. ἀλλ’ οὐδὲν ἔξω τοῦ φυτεύσαντος σύ γε δρᾷς
οὐδὲ φωνεῖς, ἐσθλὸν ἄνδρ’ ἐπωφελῶν. αἰσχρὸς φανοῦμαι·
τοῦτ’ ἀνιῶμαι πάλαι. οὔκουν ἐν οἷς γε δρᾷς· ἐν οἷς δ’
αὐδᾷς ὀκνῶ. ὦ Ζεῦ, τί δράσω; δεύτερον ληφθῶ κακός,
κρύπτων θ’ ἃ μὴ δεῖ καὶ λέγων αἴσχιστ’ ἐπῶν; ἁνὴρ ὅδ’,
εἰ μὴ ’γὼ κακὸς γνώμων ἔφυν, προδούς μ’ ἔοικε κἀκλιπὼν
τὸν πλοῦν στελεῖν. λιπὼν μὲν οὐκ ἔγωγε· λυπηρῶς δὲ μὴ
πέμπω σε μᾶλλον, τοῦτ’ ἀνιῶμαι πάλαι. τί ποτε λέγεις, ὦ
τέκνον; ὡς οὐ μανθάνω. οὐδέν σε κρύψω· δεῖ γὰρ ἐς Τροίαν σε
πλεῖν πρὸς τοὺς Ἀχαιοὺς καὶ τὸν Ἀτρειδῶν στόλον. οἴμοι,
τί εἶπας; μὴ στέναζε, πρὶν μάθῃς. ποῖον μάθημα; τί με
νοεῖς δρᾶσαί ποτε; σῶσαι κακοῦ μὲν πρῶτα τοῦδ’, ἔπειτα δὲ
ξὺν σοὶ τὰ Τροίας πεδία πορθῆσαι μολών. καὶ ταῦτ’ ἀληθῆ
δρᾶν νοεῖς; πολλὴ κρατεῖ τούτων ἀνάγκη, καὶ σὺ μὴ θυμοῦ
κλύων. ἀπόλωλα τλήμων, προδέδομαι. τί μ’, ὦ ξένε, δέδρακας;
ἀπόδος ὡς τάχος τὰ τόξα μοι. ἀλλ’ οὐχ οἷόν τε· τῶν γὰρ
ἐν τέλει κλύειν τό τ’ ἔνδικόν με καὶ τὸ συμφέρον ποεῖ. ὦ
πῦρ σὺ καὶ πᾶν δεῖμα καὶ πανουργίας δεινῆς τέχνημ’
ἔχθιστον, οἷά μ’ εἰργάσω, οἷ’ ἠπάτηκας· οὐδ’ ἐπαισχύνει
μ’ ὁρῶν τὸν προστρόπαιον, τὸν ἱκέτην, ὦ σχέτλιε;
ἀπεστέρηκας τὸν βίον τὰ τόξ’ ἑλών. ἀπόδος, ἱκνοῦμαί σ’,
ἀπόδος, ἱκετεύω, τέκνον· πρὸς θεῶν πατρῴων, τὸν βίον με μὴ
ἀφέλῃ. ὤμοι τάλας. ἀλλ’ οὐδὲ προσφωνεῖ μ’ ἔτι, ἀλλ’ ὡς
μεθήσων μήποθ’, ὧδ’ ὁρᾷ πάλιν. ὦ λιμένες, ὦ προβλῆτες,
ὦ ξυνουσίαι θηρῶν ὀρείων, ὦ καταρρῶγες πέτραι, ὑμῖν τάδ’,
οὐ γὰρ ἄλλον οἶδ’ ὅτῳ λέγω, ἀνακλαίομαι παροῦσι τοῖς
εἰωθόσιν, οἷ’ ἔργ’ ὁ παῖς μ’ ἔδρασεν οὑξ Ἀχιλλέως·
ὀμόσας ἀπάξειν οἴκαδ’, ἐς Τροίαν μ’ ἄγει· προσθείς τε
χεῖρα δεξιάν, τὰ τόξα μου ἱερὰ λαβὼν τοῦ Ζηνὸς Ἡρακλέους
ἔχει, καὶ τοῖσιν Ἀργείοισι φήνασθαι θέλει· ὡς ἄνδρ’ ἑλὼν
ἰσχυρόν ἐκ βίας μ’ ἄγει, κοὐκ οἶδ’ ἐναίρων νεκρὸν ἢ
καπνοῦ σκιάν, εἴδωλον ἄλλως· οὐ γὰρ ἂν σθένοντά γε
εἷλέν μ’· ἐπεὶ οὐδ’ ἂν ὧδ’ ἔχοντ’, εἰ μὴ δόλῳ. νῦν δ’
ἠπάτημαι δύσμορος. τί χρή με δρᾶν; ἀλλ’ ἀπόδος, ἀλλὰ νῦν
ἔτ’ ἐν σαυτῷ γενοῦ. τί φής; σιωπᾷς; οὐδέν εἰμ’ ὁ
δύσμορος. ὦ σχῆμα πέτρας δίπυλον, αὖθις αὖ πάλιν εἴσειμι
πρὸς σὲ ψιλός, οὐκ ἔχων τροφήν· ἀλλ’ αὐανοῦμαι τῷδ’ ἐν
αὐλίῳ μόνος, οὐ πτηνὸν ὄρνιν οὐδὲ θῆρ’ ὀρειβάτην τόξοις
ἐναίρων τοισίδ’, ἀλλ’ αὐτὸς τάλας θανὼν παρέξω δαῖθ’ ὑφ’
ὧν ἐφερβόμην, καί μ’ οὓς ἐθήρων πρόσθε θηράσουσι νῦν·
φόνον φόνου δὲ ῥύσιον τίσω τάλας πρὸς τοῦ δοκοῦντος οὐδὲν
εἰδέναι κακόν. ὄλοιο—μή πω, πρὶν μάθοιμ’ εἰ καὶ πάλιν
γνώμην μετοίσεις· εἰ δὲ μή, θάνοις κακῶς. τί δρῶμεν; ἐν σοὶ
καὶ τὸ πλεῖν ἡμᾶς, ἄναξ, ἤδη ’στὶ καὶ τοῖς τοῦδε
προσχωρεῖν λόγοις. ἐμοὶ μὲν οἶκτος δεινὸς ἐμπέπτωκέ τις
τοῦδ’ ἀνδρὸς οὐ νῦν πρῶτον, ἀλλὰ καὶ πάλαι. ἐλέησον, ὦ
παῖ, πρὸς θεῶν, καὶ μὴ παρῇς σαυτοῦ βροτοῖς ὄνειδος,
ἐκκλέψας ἐμέ. οἴμοι, τί δράσω; μή ποτ’ ὤφελον λιπεῖν τὴν
Σκῦρον· οὕτω τοῖς παροῦσιν ἄχθομαι. οὐκ εἶ κακὸς σύ, πρὸς
κακῶν δ’ ἀνδρῶν μαθὼν ἔοικας ἥκειν αἰσχρά· νῦν δ’ ἄλλοισι
δοὺς οἷς εἰκὸς ἔκπλει, τἀμά μοι μεθεὶς ὅπλα. τί δρῶμεν,
ἄνδρες; ὦ κάκιστ’ ἀνδρῶν, τί δρᾷς; οὐκ εἶ μεθεὶς τὰ
τόξα ταῦτ’ ἐμοὶ πάλιν; οἴμοι, τίς ἁνήρ; ἆρ’ Ὀδυσσέως
κλύω; Ὀδυσσέως, σάφ’ ἴσθ’, ἐμοῦ γ’, ὃν εἰσορᾷς. οἴμοι·
πέπραμαι κἀπόλωλ’· ὅδ’ ἦν ἄρα ὁ ξυλλαβών με κἀπονοσφίσας
ὅπλων. ἐγώ, σάφ’ ἴσθ’, οὐκ ἄλλος· ὁμολογῶ τάδε. ἀπόδος,
ἄφες μοι, παῖ, τὰ τόξα. τοῦτο μέν, οὐδ’ ἢν θέλῃ, δράσει
ποτ’· ἀλλὰ καὶ σὲ δεῖ στείχειν ἅμ’ αὐτοῖς, ἢ βίᾳ
στελοῦσί σε. ἔμ’, ὦ κακῶν κάκιστε καὶ τολμήσατε, οἵδ’ ἐκ
βίας ἄξουσιν; ἢν μὴ ἕρπῃς ἑκών. ὦ Λημνία χθὼν καὶ τὸ
παγκρατὲς σέλας Ἡφαιστότευκτον, ταῦτα δῆτ’ ἀνασχετά, εἴ μ’
οὗτος ἐκ τῶν σῶν ἀπάξεται βίᾳ; Ζεύς ἐσθ’, ἵν’ εἰδῇς,
Ζεύς, ὁ τῆσδε γῆς κρατῶν, Ζεύς, ᾧ δέδοκται ταῦθ’· ὑπηρετῶ
δ’ ἐγώ. ὦ μῖσος, οἷα κἀξανευρίσκεις λέγειν· θεοὺς
προτείνων τοὺς θεοὺς ψευδεῖς τίθης. οὔκ, ἀλλ’ ἀληθεῖς· ἡ δ’
ὁδὸς πορευτέα. οὔ φημ’. ἐγὼ δέ φημι. πειστέον τάδε. οἴμοι
τάλας. ἡμᾶς μὲν ὡς δούλους σαφῶς πατὴρ ἄρ’ ἐξέφυσεν οὐδ’
ἐλευθέρους. οὔκ, ἀλλ’ ὁμοίους τοῖς ἀρίστοισιν, μεθ’ ὧν
Τροίαν σ’ ἑλεῖν δεῖ καὶ κατασκάψαι βίᾳ. οὐδέποτέ γ’· οὐδ’
ἢν χρῇ με πᾶν παθεῖν κακόν, ἕως ἂν ᾖ μοι γῆς τόδ’
αἰπεινὸν βάθρον. τί δ’ ἐργασείεις; κρᾶτ’ ἐμὸν τόδ’ αὐτίκα
πέτρᾳ πέτρας ἄνωθεν αἱμάξω πεσών. ξυλλάβετον αὐτόν· μὴ
’πὶ τῷδ’ ἔστω τάδε. ὦ χεῖρες, οἷα πάσχετ’ ἐν χρείᾳ
φίλης νευρᾶς, ὑπ’ ἀνδρὸς τοῦδε συνθηρώμεναι. ὦ μηδὲν ὑγιὲς
μηδ’ ἐλεύθερον φρονῶν, οἷ’ αὖ μ’ ὑπῆλθες, ὥς μ’ ἐθηράσω,
λαβὼν πρόβλημα σαυτοῦ παῖδα τόνδ’ ἀγνῶτ’ ἐμοί, ἀνάξιον μὲν
σοῦ, κατάξιον δ’ ἐμοῦ, ὃς οὐδὲν ᾔδει πλὴν τὸ προσταχθὲν
ποεῖν, δῆλος δὲ καὶ νῦν ἐστιν ἀλγεινῶς φέρων οἷς τ’ αὐτὸς
ἐξήμαρτεν οἷς τ’ ἐγὼ ’παθον. ἀλλ’ ἡ κακὴ σὴ διὰ μυχῶν
βλέπουσ’ ἀεὶ ψυχή νιν ἀφυῆ τ’ ὄντα κοὐ θέλονθ’ ὅμως εὖ
προυδίδαξεν ἐν κακοῖς εἶναι σοφόν. καὶ νῦν ἔμ’, ὦ
δύστηνε, συνδήσας νοεῖς ἄγειν ἀπ’ ἀκτῆς τῆσδ’, ἐν ᾗ με
προυβάλου ἄφιλον ἔρημον ἄπολιν, ἐν ζῶσιν νεκρόν. φεῦ.
ὄλοιο· καί σοι πολλάκις τόδ’ ηὐξάμην. ἀλλ’ οὐ γὰρ οὐδὲν
θεοὶ νέμουσιν ἡδύ μοι, σὺ μὲν γέγηθας ζῶν, ἐγὼ δ’
ἀλγύνομαι τοῦτ’ αὔθ’, ὅτι ζῶ σὺν κακοῖς πολλοῖς τάλας,
γελώμενος πρὸς σοῦ τε καὶ τῶν Ἀτρέως διπλῶν στρατηγῶν, οἷς
σὺ ταῦθ’ ὑπηρετεῖς. καίτοι σὺ μὲν κλοπῇ τε κἀνάγκῃ ζυγεὶς
ἔπλεις ἅμ’ αὐτοῖς, ἐμὲ δὲ τὸν πανάθλιον, ἑκόντα
πλεύσανθ’ ἑπτὰ ναυσὶ ναυβάτην, ἄτιμον ἔβαλον, ὡς σὺ φής,
κεῖνοι δὲ σέ. καὶ νῦν τί μ’ ἄγετε; τί μ’ ἀπάγεσθε; τοῦ
χάριν; ὃς οὐδέν εἰμι καὶ τέθνηχ’ ὑμῖν πάλαι. πῶς, ὦ
θεοῖς ἔχθιστε, νῦν οὐκ εἰμί σοι χωλός, δυσώδης; πῶς θεοῖς
ἔξεσθ’, ὁμοῦ πλεύσαντος αἴθειν ἱερά; πῶς σπένδειν ἔτι;
αὕτη γὰρ ἦν σοι πρόφασις ἐκβαλεῖν ἐμέ. κακῶς ὄλοισθ’·
ὀλεῖσθε δ’ ἠδικηκότες τὸν ἄνδρα τόνδε, θεοῖσιν εἰ δίκης
μέλει. ἔξοιδα δ’ ὡς μέλει γ’· ἐπεὶ οὔποτ’ ἂν στόλον
ἐπλεύσατ’ ἂν τόνδ’ εἵνεκ’ ἀνδρὸς ἀθλίου, εἰ μή τι
κέντρον θεῖον ἦγ’ ὑμᾶς ἐμοῦ. ἀλλ’, ὦ πατρῴα γῆ θεοί τ’
ἐπόψιοι, τίσασθε τίσασθ’ ἀλλὰ τῷ χρόνῳ ποτὲ ξύμπαντας
αὐτούς, εἴ τι κἄμ’ οἰκτίρετε· ὡς ζῶ μὲν οἰκτρῶς, εἰ δ’
ἴδοιμ’ ὀλωλότας τούτους, δοκοῖμ’ ἂν τῆς νόσου πεφευγέναι.
βαρύς τε καὶ βαρεῖαν ὁ ξένος φάτιν τήνδ’ εἶπ’, Ὀδυσσεῦ,
κοὐχ ὑπείκουσαν κακοῖς. πόλλ’ ἂν λέγειν ἔχοιμι πρὸς τὰ
τοῦδ’ ἔπη, εἴ μοι παρείκοι· νῦν δ’ ἑνὸς κρατῶ λόγου. οὗ
γὰρ τοιούτων δεῖ, τοιοῦτός εἰμ’ ἐγώ· χὤπου δικαίων
κἀγαθῶν ἀνδρῶν κρίσις, οὐκ ἂν λάβοις μου μᾶλλον οὐδέν’
εὐσεβῆ. νικᾶν γε μέντοι πανταχοῦ χρῄζων ἔφυν, πλὴν εἰς σέ·
νῦν δὲ σοί γ’ ἑκὼν ἐκστήσομαι. ἄφετε γὰρ αὐτὸν μηδὲ
προσψαύσητ’ ἔτι· ἐᾶτε μίμνειν. οὐδὲ σοῦ προσχρῄζομεν, τά
γ’ ὅπλ’ ἔχοντες ταῦτ’, ἐπεὶ πάρεστι μὲν Τεῦκρος παρ’ ἡμῖν,
τήνδ’ ἐπιστήμην ἔχων, ἐγώ θ’, ὃς οἶμαι σοῦ κάκιον οὐδὲν
ἂν τούτων κρατύνειν, μηδ’ ἐπιθύνειν χερί. τί δῆτα σοῦ δεῖ;
χαῖρε τὴν Λῆμνον πατῶν· ἡμεῖς δ’ ἴωμεν, καὶ τάχ’ ἂν τὸ
σὸν γέρας τιμὴν ἐμοὶ νείμειεν, ἣν σὲ χρῆν ἔχειν. οἴμοι·
τί δράσω δύσμορος; σὺ τοῖς ἐμοῖς ὅπλοισι κοσμηθεὶς ἐν
Ἀργείοις φανεῖ; μή μ’ ἀντιφώνει μηδέν, ὡς στείχοντα δή. ὦ
σπέρμ’ Ἀχιλλέως, οὐδὲ σοῦ φωνῆς ἔτι γενήσομαι προσφθεγκτός,
ἀλλ’ οὕτως ἄπει; χώρει σύ· μὴ πρόσλευσσε, γενναῖός περ
ὤν, ἡμῶν ὅπως μὴ τὴν τύχην διαφθερεῖς. ἦ καὶ πρὸς ὑμῶν
ὧδ’ ἔρημος, ὦ ξένοι, λειφθήσομαι δὴ κοὐκ ἐποικτερεῖτέ με;
ὅδ’ ἐστὶν ἡμῶν ναυκράτωρ ὁ παῖς· ὅσ’ ἂν οὗτος λέγῃ
σοι, ταῦτά σοι χἠμεῖς φαμέν. ἀκούσομαι μὲν ὡς ἔφυν οἴκτου
πλέως πρὸς τοῦδ’· ὅμως δὲ μείνατ’, εἰ τούτῳ δοκεῖ, χρόνον
τοσοῦτον, εἰς ὅσον τά τ’ ἐκ νεὼς στείλωσι ναῦται καὶ θεοῖς
εὐξώμεθα. χοὖτος τάχ’ ἂν φρόνησιν ἐν τούτῳ λάβοι λῴω
τιν’ ἡμῖν. νὼ μὲν οὖν ὁρμώμεθον, ὑμεῖς δ’, ὅταν καλῶμεν,
ὁρμᾶσθαι ταχεῖς. ὦ κοίλας πέτρας γύαλον θερμὸν καὶ
παγετῶδες, ὥς σ’ οὐκ ἔμελλον ἄρ’, ὦ τάλας, λείψειν
οὐδέποτ’, ἀλλά μοι καὶ θνῄσκοντι συνείσει. ὤμοι μοί μοι.
ὦ πληρέστατον αὔλιον λύπας τᾶς ἀπ’ ἐμοῦ τάλαν, τίπτ’ αὖ
μοι τὸ κατ’ ἆμαρ ἔσται; τοῦ ποτε τεύξομαι σιτονόμου μέλεος
πόθεν ἐλπίδος; πέλειαι δ’ ἄνω πτωκάδες ὀξυτόνου διὰ
πνεύματος ἐλῶσιν· οὐκέτ’ ἴσχω. σύ τοι σύ τοι κατηξίωσας, ὦ
βαρύποτμε, κοὐκ ἄλλοθεν ἔχει τύχᾳ τᾷδ’ ἀπὸ μείζονος,
εὖτέ γε παρὸν φρονῆσαι τοῦ λῴονος δαίμονος εἵλου τὸ
κάκιον αἰνεῖν. ὦ τλάμων τλάμων ἄρ’ ἐγὼ καὶ μόχθῳ
λωβατός, ὃς ἤδη μετ’ οὐδενὸς ὕστερον ἀνδρῶν εἰσοπίσω
τάλας ναίων ἐνθάδ’ ὀλοῦμαι, αἰαῖ αἰαῖ, οὐ φορβὰν ἔτι
προσφέρων, οὐ πτανῶν ἀπ’ ἐμῶν ὅπλων κραταιαῖς μετὰ χερσὶν
ἴσχων· ἀλλά μοι ἄσκοπα κρυπτά τ’ ἔπη δολερᾶς ὑπέδυ
φρενός· ἰδοίμαν δέ νιν, τὸν τάδε μησάμενον, τὸν ἴσον χρόνον
ἐμὰς λαχόντ’ ἀνίας. πότμος, πότμος σε δαιμόνων τάδ’, οὐδὲ
σέ γε δόλος, ἔσχεν ὑπὸ χειρὸς ἀμᾶς. στυγερὰν ἔχε
δύσποτμον ἀρὰν ἐπ’ ἄλλοις. καὶ γὰρ ἐμοὶ τοῦτο μέλει, μὴ
φιλότητ’ ἀπώσῃ. οἴμοι μοι, καί που πολιᾶς πόντου θινὸς
ἐφήμενος ἐγγελᾷ, χερὶ πάλλων τὰν ἐμὰν μελέου τροφάν, τὰν
οὐδείς ποτ’ ἐβάστασεν. ὦ τόξον φίλον, ὦ φίλων χειρῶν
ἐκβεβιασμένον, ἦ που ἐλεινὸν ὁρᾷς, φρένας εἴ τινας
ἔχεις, τὸν Ἡράκλειον ἄρθμιον ὧδέ σοι οὐκέτι χρησόμενον
τὸ μεθύστερον, ἄλλου δ’ ἐν μεταλλαγᾷ πολυμηχάνου ἀνδρὸς
ἐρέσσει, ὁρῶν μὲν αἰσχρὰς ἀπάτας, στυγνὸν δὲ φῶτ’
ἐχθοδοπόν, μυρί’, ἀπ’ αἰσχρῶν ἀνατέλλονθ’, ὃς ἐφ’ ἡμῖν
κάκ’ ἐμήσατ’, ὦ Ζεῦ. ἀνδρός τοι τὰ μὲν ἔνδικ’ αἰὲν
εἰπεῖν, εἰπόντος δὲ μὴ φθονερὰν ἐξῶσαι γλώσσας ὀδύναν.
κεῖνος δ’ εἷς ἀπὸ πολλῶν ταχθεὶς τῶνδ’ ἐφημοσύνᾳ κοινὰν
ἤνυσεν ἐς φίλους ἀρωγάν. ὦ πταναὶ θῆραι χαροπῶν τ’ ἔθνη
θηρῶν, οὓς ὅδ’ ἔχει χῶρος οὐρεσιβώτας, μηκέτ’ ἀπ’ αὐλίων
φυγᾷ πηδᾶτ’· οὐ γὰρ ἔχω χεροῖν τὰν πρόσθεν βελέων ἀλκάν,
ὦ δύστανος ἐγὼ τανῦν, ἀλλ’ ἀνέδην, ὁ δὲ χῶρος ἄρ’
οὐκέτι φοβητὸς οὐκέθ’ ὑμῖν, ἕρπετε· νῦν καλὸν ἀντίφονον
κορέσαι στόμα πρὸς χάριν ἐμᾶς σαρκὸς αἰόλας· ἀπὸ γὰρ βίον
αὐτίκα λείψω. πόθεν γὰρ ἔσται βιοτά; τίς ὧδ’ ἐν αὔραις
τρέφεται, μηκέτι μηδενὸς κρατύνων ὅσα πέμπει βιόδωρος αἶα;
πρὸς θεῶν, εἴ τι σέβει ξένον, πέλασσον, εὐνοίᾳ πάσᾳ
πελάταν· ἀλλὰ γνῶθ’, εὖ γνῶθ’ ἐπὶ σοὶ κῆρα τάνδ’
ἀποφεύγειν. οἰκτρὰ γὰρ βόσκειν, ἀδαὴς δ’ ἔχειν μυρίον
ἄχθος, ὃ ξυνοικεῖ. πάλιν πάλιν παλαιὸν ἄλγημ’ ὑπέμνασας,
ὦ λῷστε τῶν πρὶν ἐντόπων. τί μ’ ὤλεσας; τί μ’ εἴργασαι;
τί τοῦτ’ ἔλεξας; εἰ σὺ τὰν ἐμοὶ στυγερὰν Τρῳάδα γᾶν μ’
ἤλπισας ἄξειν. τόδε γὰρ νοῶ κράτιστον. ἀπό νύν με λείπετ’
ἤδη. φίλα μοι, φίλα ταῦτα παρήγγειλας ἑκόντι τε πράσσειν.
ἴωμεν ἴωμεν ναὸς ἵν’ ἡμῖν τέτακται. μή, πρὸς ἀραίου
Διός, ἔλθῃς, ἱκετεύω. μετρίαζ’. ὦ ξένοι, μείνατε, πρὸς
θεῶν. τί θροεῖς; αἰαῖ αἰαῖ, δαίμων δαίμων· ἀπόλωλ’ ὁ
τάλας· ὦ ποὺς πούς, τί σ’ ἔτ’ ἐν βίῳ τεύξω τῷ μετόπιν
τάλας; ὦ ξένοι, ἔλθετ’ ἐπήλυδες αὖθις. τί ῥέξοντες
ἀλλοκότῳ γνώμᾳ τῶν πάρος, ὧν προύφαινες; οὔτοι νεμεσητόν,
ἀλύοντα χειμερίῳ λύπᾳ καὶ παρὰ νοῦν θροεῖν. βᾶθί νυν, ὦ
τάλαν, ὥς σε κελεύομεν. οὐδέποτ’ οὐδέποτ’, ἴσθι τόδ’
ἔμπεδον, οὐδ’ εἰ πυρφόρος ἀστεροπητὴς βροντᾶς αὐγαῖς μ’
εἶσι φλογίζων. ἐρρέτω Ἴλιον οἵ θ’ ὑπ’ ἐκείνῳ πάντες
ὅσοι τόδ’ ἔτλασαν ἐμοῦ ποδὸς ἄρθρον ἀπῶσαι. ἀλλ’, ὦ
ξένοι, ἕν γέ μοι εὖχος ὀρέξατε. ποῖον ἐρεῖς τόδ’ ἔπος;
ξίφος, εἴ ποθεν, ἢ γένυν ἢ βελέων τι προπέμψατε. ὡς τίνα
δὴ ῥέξῃς παλάμαν ποτέ; χρῶτ’ ἀπὸ πάντα καὶ ἄρθρα τέμω
χερί· φονᾷ φονᾷ νόος ἤδη. τί ποτε; πατέρα ματεύων. ποῖ
γᾶς; ἐς Ἅιδου· οὐ γάρ ἐστ’ ἐν φάει γ’ ἔτι. ὦ πόλις, ὦ
πατρία, πῶς ἂν εἰσίδοιμ’ ἄθλιός σ’ ἀνήρ, ὅς γε σὰν
λιπὼν ἱερὰν λιβάδ’ ἐχθροῖς ἔβαν Δαναοῖς ἀρωγός· ἔτ’
οὐδέν εἰμι. ἐγὼ μὲν ἤδη καὶ πάλαι νεὼς ὁμοῦ στείχων ἂν
ἦ σοι τῆς ἐμῆς, εἰ μὴ πέλας Ὀδυσσέα στείχοντα τόν τ’
Ἀχιλλέως γόνον πρὸς ἡμᾶς δεῦρ’ ἰόντ’ ἐλεύσσομεν. οὐκ ἂν
φράσειας ἥντιν’ αὖ παλίντροπος κέλευθον ἕρπεις ὧδε σὺν
σπουδῇ ταχύς; λύσων ὅσ’ ἐξήμαρτον ἐν τῷ πρὶν χρόνῳ.
δεινόν γε φωνεῖς· ἡ δ’ ἁμαρτία τίς ἦν; ἣν σοὶ πιθόμενος
τῷ τε σύμπαντι στρατῷ ἔπραξας ἔργον ποῖον ὧν οὔ σοι
πρέπον; ἀπάταισιν αἰσχραῖς ἄνδρα καὶ δόλοις ἑλών. τὸν
ποῖον; ὤμοι· μῶν τι βουλεύει νέον; νέον μὲν οὐδέν, τῷ δὲ
Ποίαντος τόκῳ, τί χρῆμα δράσεις; ὥς μ’ ὑπῆλθέ τις φόβος.
παρ’ οὗπερ ἔλαβον τάδε τὰ τόξ’, αὖθις πάλιν ὦ Ζεῦ, τί
λέξεις; οὔ τί που δοῦναι νοεῖς; αἰσχρῶς γὰρ αὐτὰ κοὐ
δίκῃ λαβὼν ἔχω. πρὸς θεῶν, πότερα δὴ κερτομῶν λέγεις τάδε;
εἰ κερτόμησίς ἐστι τἀληθῆ λέγειν. τί φής, Ἀχιλλέως παῖ;
τίν’ εἴρηκας λόγον; δὶς ταὐτὰ βούλει καὶ τρὶς ἀναπολεῖν μ’
ἔπη; ἀρχὴν κλύειν ἂν οὐδ’ ἅπαξ ἐβουλόμην. εὖ νῦν
ἐπίστω πάντ’ ἀκηκοὼς λόγον. ἔστιν τις, ἔστιν ὅς σε
κωλύσει τὸ δρᾶν. τί φής; τίς ἔσται μ’ οὑπικωλύσων τάδε;
ξύμπας Ἀχαιῶν λαός, ἐν δὲ τοῖς ἐγώ. σοφὸς πεφυκὼς οὐδὲν
ἐξαυδᾷς σοφόν. σὺ δ’ οὔτε φωνεῖς οὔτε δρασείεις σοφά.
ἀλλ’ εἰ δίκαια, τῶν σοφῶν κρείσσω τάδε. καὶ πῶς δίκαιον, ἅ
γ’ ἔλαβες βουλαῖς ἐμαῖς, πάλιν μεθεῖναι ταῦτα; τὴν ἁμαρτίαν
αἰσχρὰν ἁμαρτὼν ἀναλαβεῖν πειράσομαι. στρατὸν δ’ Ἀχαιῶν οὐ
φοβεῖ, πράσσων τάδε; ξὺν τῷ δικαίῳ τὸν σὸν οὐ ταρβῶ
φόβον. [ξὺν τῷ δικαίῳ χεὶρ ἐμή σ’ ἀναγκάσει.] ἀλλ’ οὐδέ
τοι σῇ χειρὶ πείθομαι τὸ δρᾶν. οὔ τἄρα Τρωσίν, ἀλλὰ σοὶ
μαχούμεθα. ἴτω τὸ μέλλον. χεῖρα δεξιὰν ὁρᾷς κώπης
ἐπιψαύουσαν; ἀλλὰ κἀμέ τοι ταὐτὸν τόδ’ ὄψει δρῶντα κοὐ
μέλλοντ’ ἔτι. καίτοι σ’ ἐάσω· τῷ δὲ σύμπαντι στρατῷ λέξω
τάδ’ ἐλθών, ὅς σε τιμωρήσεται. ἐσωφρόνησας· κἂν τὰ λοίφ’
οὕτω φρονῇς, ἴσως ἂν ἐκτὸς κλαυμάτων ἔχοις πόδα. σὺ δ’,
ὦ Ποίαντος παῖ, Φιλοκτήτην λέγω, ἔξελθ’, ἀμείψας τάσδε
πετρήρεις στέγας. τίς αὖ παρ’ ἄντροις θόρυβος ἵσταται βοῆς;
τί μ’ ἐκκαλεῖσθε; τοῦ κεχρημένοι, ξένοι; ὤμοι· κακὸν τὸ
χρῆμα. μῶν τί μοι νέα πάρεστε πρὸς κακοῖσι πέμποντες κακά;
θάρσει· λόγους δ’ ἄκουσον οὓς ἥκω φέρων. δέδοικ’ ἔγωγε·
καὶ τὰ πρὶν γὰρ ἐκ λόγων καλῶν κακῶς ἔπραξα, σοῖς πεισθεὶς
λόγοις. οὔκουν ἔνεστι καὶ μεταγνῶναι πάλιν; τοιοῦτος ἦσθα
τοῖς λόγοισι χὤτε μου τὰ τόξ’ ἔκλεπτες, πιστός, ἀτηρὸς
λάθρᾳ. ἀλλ’ οὔ τι μὴν νῦν· βούλομαι δέ σου κλύειν, πότερα
δέδοκταί σοι μένοντι καρτερεῖν ἢ πλεῖν μεθ’ ἡμῶν; παῦε, μὴ
λέξῃς πέρα· μάτην γὰρ ἃν εἴπῃς γε πάντ’ εἰρήσεται. οὕτω
δέδοκται; καὶ πέρα γ’ ἴσθ’ ἢ λέγω. ἀλλ’ ἤθελον μὲν ἄν σε
πεισθῆναι λόγοις ἐμοῖσιν· εἰ δὲ μή τι πρὸς καιρὸν λέγων
κυρῶ, πέπαυμαι. πάντα γὰρ φράσεις μάτην. οὐ γάρ ποτ’ εὔνουν
τὴν ἐμὴν κτήσει φρένα, ὅστις γ’ ἐμοῦ δόλοισι τὸν βίον
λαβὼν ἀπεστέρηκας, κᾆτα νουθετεῖς ἐμὲ ἐλθών, ἀρίστου
πατρὸς αἴσχιστος γεγώς. ὄλοισθ’, Ἀτρεῖδαι μὲν μάλιστ’,
ἔπειτα δὲ ὁ Λαρτίου παῖς καὶ σύ. μὴ ’πεύξῃ πέρα· δέχου
δὲ χειρὸς ἐξ ἐμῆς βέλη τάδε. πῶς εἶπας; ἆρα δεύτερον
δολούμεθα; ἀπώμοσ’ ἁγνὸν Ζηνὸς ὑψίστου σέβας. ὦ φίλτατ’
εἰπών, εἰ λέγεις ἐτήτυμα. τοὔργον παρέσται φανερόν· ἀλλὰ
δεξιὰν πρότεινε χεῖρα, καὶ κράτει τῶν σῶν ὅπλων. ἐγὼ δ’
ἀπαυδῶ γ’, ᾧ θεοὶ ξυνίστορες, ὑπέρ τ’ Ἀτρειδῶν τοῦ τε
σύμπαντος στρατοῦ. τέκνον, τίνος φώνημα, μῶν Ὀδυσσέως,
ἐπῃσθόμην; σάφ’ ἴσθι· καὶ πέλας γ’ ὁρᾷς, ὅς σ’ ἐς τὰ
Τροίας πεδί’ ἀποστελῶ βίᾳ, ἐάν τ’ Ἀχιλλέως παῖς ἐάν τε
μὴ θέλῃ· ἀλλ’ οὔ τι χαίρων, ἢν τόδ’ ὀρθωθῇ βέλος. ἆ,
μηδαμῶς, μή, πρὸς θεῶν, μεθῇς βέλος. μέθες με, πρὸς θεῶν,
χεῖρα, φίλτατον τέκνον. οὐκ ἂν μεθείην. φεῦ· τί μ’ ἄνδρα
πολέμιον ἐχθρόν τ’ ἀφείλου μὴ κτανεῖν τόξοις ἐμοῖς; ἀλλ’
οὔτ’ ἐμοὶ τοῦτ’ ἐστὶν οὔτε σοὶ καλόν. ἀλλ’ οὖν
τοσοῦτόν γ’ ἴσθι, τοὺς πρώτους στρατοῦ, τοὺς τῶν Ἀχαιῶν
ψευδοκήρυκας, κακοὺς ὄντας πρὸς αἰχμήν, ἐν δὲ τοῖς λόγοις
θρασεῖς. εἶεν· τὰ μὲν δὴ τόξ’ ἔχεις, κοὐκ ἔσθ’ ὅτου
ὀργὴν ἔχοις ἂν οὐδὲ μέμψιν εἰς ἐμέ. ξύμφημι· τὴν φύσιν
δ’ ἔδειξας, ὦ τέκνον, ἐξ ἧς ἔβλαστες, οὐχὶ Σισύφου
πατρός, ἀλλ’ ἐξ Ἀχιλλέως, ὃς μετὰ ζώντων ὅτ’ ἦν ἤκοῡ
ἄριστα, νῦν δὲ τῶν τεθνηκότων. ἥσθην πατέρα τὸν ἀμὸν
εὐλογοῦντά σε αὐτόν τ’ ἔμ’· ὧν δέ σου τυχεῖν ἐφίεμαι,
ἄκουσον. ἀνθρώποισι τὰς μὲν ἐκ θεῶν τύχας δοθείσας ἔστ’
ἀναγκαῖον φέρειν· ὅσοι δ’ ἑκουσίοισιν ἔγκεινται βλάβαις,
ὥσπερ σύ, τούτοις οὔτε συγγνώμην ἔχειν δίκαιόν ἐστιν
οὔτ’ ἐποικτίρειν τινά. σὺ δ’ ἠγρίωσαι, κοὔτε σύμβουλον
δέχει, ἐάν τε νουθετῇ τις εὐνοίᾳ λέγων, στυγεῖς, πολέμιον
δυσμενῆ θ’ ἡγούμενος. ὅμως δὲ λέξω· Ζῆνα δ’ ὅρκιον καλῶ·
καὶ ταῦτ’ ἐπίστω καὶ γράφου φρενῶν ἔσω. σὺ γὰρ νοσεῖς
τόδ’ ἄλγος ἐκ θείας τύχης, Χρύσης πελασθεὶς φύλακος, ὃς
τὸν ἀκαλυφῆ σηκὸν φυλάσσει κρύφιος οἰκουρῶν ὄφις· καὶ
παῦλαν ἴσθι τῆσδε μή ποτ’ ἂν τυχεῖν νόσου βαρείας, ἕως
ἂν αὑτὸς ἥλιος ταύτῃ μὲν αἴρῃ, τῇδε δ’ αὖ δύνῃ
πάλιν, πρὶν ἂν τὰ Τροίας πεδί’ ἑκὼν αὐτὸς μόλῃς, καὶ
τοῖν παρ’ ἡμῖν ἐντυχὼν Ἀσκληπίδαιν νόσου μαλαχθῇς τῆσδε,
καὶ τὰ πέργαμα ξὺν τοῖσδε τόξοις ξύν τ’ ἐμοὶ πέρσας φανῇς.
ὡς δ’ οἶδα ταῦτα τῇδ’ ἔχοντ’ ἐγὼ φράσω. ἀνὴρ γὰρ ἡμῖν
ἐστιν ἐκ Τροίας ἁλούς, Ἕλενος ἀριστόμαντις, ὃς λέγει
σαφῶς ὡς δεῖ γενέσθαι ταῦτα· καὶ πρὸς τοῖσδ’ ἔτι ὡς ἔστ’
ἀνάγκη τοῦ παρεστῶτος θέρους Τροίαν ἁλῶναι πᾶσαν· ἢ δίδωσ’
ἑκὼν κτείνειν ἑαυτόν, ἢν τάδε ψευσθῇ λέγων. ταῦτ’ οὖν
ἐπεὶ κάτοισθα, συγχώρει θέλων. καλὴ γὰρ ἡ ’πίκτησις,
Ἑλλήνων ἕνα κριθέντ’ ἄριστον τοῦτο μὲν παιωνίας ἐς χεῖρας
ἐλθεῖν, εἶτα τὴν πολύστονον Τροίαν ἑλόντα κλέος ὑπέρτατον
λαβεῖν. ὦ στυγνὸς αἰών, τί με, τί δῆτ’ ἔχεις ἄνω
βλέποντα κοὐκ ἀφῆκας εἰς Ἅιδου μολεῖν; οἴμοι, τί δράσω;
πῶς ἀπιστήσω λόγοις τοῖς τοῦδ’, ὃς εὔνους ὢν ἐμοὶ
παρῄνεσεν; ἀλλ’ εἰκάθω δῆτ’; εἶτα πῶς ὁ δύσμορος εἰς φῶς
τάδ’ ἔρξας εἶμι; τῷ προσήγορος; πῶς, ὦ τὰ πάντ’ ἰδόντες
ἀμφ’ ἐμοὶ κύκλοι, ταῦτ’ ἐξανασχήσεσθε, τοῖσιν Ἀτρέως ἐμὲ
ξυνόντα παισίν, οἵ μ’ ἀπώλεσαν; πῶς τῷ πανώλει παιδὶ τῷ
Λαερτίου; οὐ γάρ με τἄλγος τῶν παρελθόντων δάκνει, ἀλλ’ οἷα
χρὴ παθεῖν με πρὸς τούτων ἔτι δοκῶ προλεύσσειν· οἷς γὰρ ἡ
γνώμη κακῶν μήτηρ γένηται, τἄλλα παιδεύει κακούς. καὶ σοῦ δ’
ἔγωγε θαυμάσας ἔχω τόδε. χρῆν γάρ σε μήτ’ αὐτόν ποτ’ ἐς
Τροίαν μολεῖν ἡμᾶς τ’ ἀπείργειν, οἵ γέ σου καθύβρισαν,
πατρὸς γέρας συλῶντες, εἶτα τοῖσδε σὺ εἶ ξυμμαχήσων, κἄμ’
ἀναγκάζεις τόδε; μὴ δῆτα, τέκνον· ἀλλ’ ἅ μοι ξυνώμοσας,
πέμψον πρὸς οἴκους· καὐτὸς ἐν Σκύρῳ μένων ἔα κακῶς
αὐτοὺς ἀπόλλυσθαι κακούς. χοὔτω διπλῆν μὲν ἐξ ἐμοῦ κτήσει
χάριν, διπλῆν δὲ πατρός, κοὐ κακοὺς ἐπωφελῶν δόξεις ὁμοῖος
τοῖς κακοῖς πεφυκέναι. λέγεις μὲν εἰκότ’, ἀλλ’ ὅμως σε
βούλομαι θεοῖς τε πιστεύσαντα τοῖς τ’ ἐμοῖς λόγοις φίλου μετ’
ἀνδρὸς τοῦδε τῆσδ’ ἐκπλεῖν χθονός. ἦ πρὸς τὰ Τροίας πεδία
καὶ τὸν Ἀτρέως ἔχθιστον υἱὸν τῷδε δυστήνῳ ποδί; πρὸς
τοὺς μὲν οὖν σε τήνδε τ’ ἔμπυον βάσιν παύσοντας ἄλγους
κἀποσώσοντας νόσου. ὦ δεινὸν αἶνον αἰνέσας, τί φής ποτε;
ἃ σοί τε κἀμοὶ λῷσθ’ ὁρῶ τελούμενα. καὶ ταῦτα λέξας οὐ
καταισχύνει θεούς; πῶς γάρ τις αἰσχύνοιτ’ ἂν ὠφελῶν φίλους·
λέγεις δ’ Ἀτρείδαις ὄφελος ἢ ’π’ ἐμοὶ τόδε; σοί που, φίλος
γ’ ὤν, χὠ λόγος τοιόσδε μου. πῶς, ὅς γε τοῖς ἐχθροῖσί μ’
ἐκδοῦναι θέλεις; ὦ τᾶν, διδάσκου μὴ θρασύνεσθαι κακοῖς.
ὀλεῖς με, γιγνώσκω σε, τοῖσδε τοῖς λόγοις. οὔκουν ἔγωγε·
φημὶ δ’ οὔ σε μανθάνειν. ἐγὼ οὐκ Ἀτρείδας ἐκβαλόντας
οἶδά με; ἀλλ’ ἐκβαλόντες εἰ πάλιν σώσουσ’ ὅρα. οὐδέποθ’
ἑκόντα γ’ ὥστε τὴν Τροίαν ἰδεῖν. τί δῆτ’ ἂν ἡμεῖς
δρῷμεν, εἰ σέ γ’ ἐν λόγοις πείσειν δυνησόμεσθα μηδὲν ὧν
λέγω; ὡς ῥᾷστ’ ἐμοὶ μὲν τῶν λόγων λῆξαι, σὲ δὲ ζῆν,
ὥσπερ ἤδη ζῇς, ἄνευ σωτηρίας. ἔα με πάσχειν ταῦθ’ ἅπερ
παθεῖν με δεῖ· ἃ δ’ ᾔνεσάς μοι δεξιᾶς ἐμῆς θιγών, πέμπειν
πρὸς οἴκους, ταῦτά μοι πρᾶξον, τέκνον, καὶ μὴ βράδυνε μηδ’
ἐπιμνησθῇς ἔτι Τροίας· ἅλις γάρ μοι τεθρήνηται γόοις. εἰ
δοκεῖ, στείχωμεν. ὦ γενναῖον εἰρηκὼς ἔπος. ἀντέρειδε νῦν
βάσιν σήν. εἰς ὅσον γ’ ἐγὼ σθένω. αἰτίαν δὲ πῶς Ἀχαιῶν
φεύξομαι; μὴ φροντίσῃς. τί γάρ, ἐὰν πορθῶσι χώραν τὴν
ἐμήν; ἐγὼ παρὼν τίνα προσωφέλησιν ἔρξεις; βέλεσι τοῖς
Ἡρακλέους πῶς λέγεις; εἴρξω πελάζειν. στεῖχε προσκύσας
χθόνα. μήπω γε, πρὶν ἂν τῶν ἡμετέρων ἀίῃς μύθων, παῖ
Ποίαντος· φάσκειν δ’ αὐδὴν τὴν Ἡρακλέους ἀκοῇ τε κλύειν
λεύσσειν τ’ ὄψιν. τὴν σὴν δ’ ἥκω χάριν οὐρανίας ἕδρας
προλιπών, τὰ Διός τε φράσων βουλεύματά σοι κατερητύσων θ’
ὁδὸν ἣν στέλλει· σὺ δ’ ἐμῶν μύθων ἐπάκουσον. καὶ πρῶτα
μέν σοι τὰς ἐμὰς λέξω τύχας, ὅσους πονήσας καὶ διεξελθὼν
πόνους ἀθάνατον ἀρετὴν ἔσχον, ὡς πάρεσθ’ ὁρᾶν. καὶ σοί,
σάφ’ ἴσθι, τοῦτ’ ὀφείλεται παθεῖν, ἐκ τῶν πόνων τῶνδ’
εὐκλεᾶ θέσθαι βίον. ἐλθὼν δὲ σὺν τῷδ’ ἀνδρὶ πρὸς τὸ
Τρωικὸν πόλισμα, πρῶτον μὲν νόσου παύσει λυγρᾶς, ἀρετῇ τε
πρῶτος ἐκκριθεὶς στρατεύματος, Πάριν μέν, ὃς τῶνδ’ αἴτιος
κακῶν ἔφυ, τόξοισι τοῖς ἐμοῖσι νοσφιεῖς βίου, πέρσεις τε
Τροίαν, σκῦλά τ’ εἰς μέλαθρα σὰ πέμψεις, ἀριστεῖ’ ἐκλαβὼν
στρατεύματος, Ποίαντι πατρὶ πρὸς πάτρας Οἴτης πλάκα. ἃ δ’
ἂν λάβῃς σὺ σκῦλα τοῦδε τοῦ στρατοῦ, τόξων ἐμῶν μνημεῖα
πρὸς πυρὰν ἐμὴν κόμιζε. καὶ σοὶ ταῦτ’, Ἀχιλλέως τέκνον,
παρῄνεσ’· οὔτε γὰρ σὺ τοῦδ’ ἄτερ σθένεις ἑλεῖν τὸ Τροίας
πεδίον οὔθ’ οὗτος σέθεν. ἀλλ’ ὡς λέοντε συννόμω φυλάσσετον
οὗτος σὲ καὶ σὺ τόνδ’· ἐγὼ δ’ Ἀσκληπιὸν παυστῆρα πέμψω
σῆς νόσου πρὸς Ἴλιον. τὸ δεύτερον γὰρ τοῖς ἐμοῖς αὐτὴν
χρεὼν τόξοις ἁλῶναι. τοῦτο δ’ ἐννοεῖθ’, ὅταν πορθῆτε γαῖαν,
εὐσεβεῖν τὰ πρὸς θεούς· ὡς τἄλλα πάντα δεύτερ’ ἡγεῖται
πατὴρ Ζεύς· οὐ γὰρ εὐσέβεια συνθνῄσκει βροτοῖς· κἂν ζῶσι
κἂν θάνωσιν, οὐκ ἀπόλλυται. ὦ φθέγμα ποθεινὸν ἐμοὶ πέμψας
χρόνιός τε φανείς, οὐκ ἀπιθήσω τοῖς σοῖς μύθοις. κἀγὼ
γνώμην ταύτῃ τίθεμαι. μή νυν χρόνιοι μέλλετε πράσσειν· καιρὸς
καὶ πλοῦς ὅδ’ ἐπείγει γὰρ κατὰ πρύμνην. φέρε νυν στείχων
χώραν καλέσω. χαῖρ’, ὦ μέλαθρον ξύμφρουρον ἐμοί, νύμφαι τ’
ἔνυδροι λειμωνιάδες, καὶ κτύπος ἄρσην πόντου προβολῆς, οὗ
πολλάκι δὴ τοὐμὸν ἐτέγχθη κρᾶτ’ ἐνδόμυχον πληγαῖσι νότου,
πολλὰ δὲ φωνῆς τῆς ἡμετέρας Ἑρμαῖον ὄρος παρέπεμψεν ἐμοὶ
στόνον ἀντίτυπον χειμαζομένῳ. νῦν δ’, ὦ κρῆναι Λύκιόν τε
ποτόν, λείπομεν ὑμᾶς, λείπομεν ἤδη δόξης οὔ ποτε τῆσδ’
ἐπιβάντες. χαῖρ’, ὦ Λήμνου πέδον ἀμφίαλον, καί μ’ εὐπλοίᾳ
πέμψον ἀμέμπτως, ἔνθ’ ἡ μεγάλη Μοῖρα κομίζει γνώμη τε φίλων
χὠ πανδαμάτωρ δαίμων, ὃς ταῦτ’ ἐπέκρανεν. χωρῶμεν δὴ πάντες
ἀολλεῖς, νύμφαις ἁλίαισιν ἐπευξάμενοι νόστου σωτῆρας
ἱκέσθαι.