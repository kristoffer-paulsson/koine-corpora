Τάδε μὲν Περσῶν τῶν οἰχομένων Ἑλλάδ’ ἐς αἶαν πιστὰ
καλεῖται, καὶ τῶν ἀφνεῶν καὶ πολυχρύσων ἑδράνων φύλακες,
κατὰ πρεσβείαν οὓς αὐτὸς ἄναξ Ξέρξης βασιλεὺς Δαρειογενὴς
εἵλετο χώρας ἐφορεύειν. ἀμφὶ δὲ νόστῳ τῷ βασιλείῳ καὶ
πολυχρύσου στρατιᾶς ἤδη κακόμαντις ἄγαν ὀρσολοπεῖται θυμὸς
ἔσωθεν. πᾶσα γὰρ ἰσχὺς Ἀσιατογενὴς ᾤχωκε, νέον δ’ ἄνδρα
βαΰζει, κοὔτε τις ἄγγελος οὔτε τις ἱππεὺς ἄστυ τὸ Περσῶν
ἀφικνεῖται· οἵτε τὸ Σούσων ἠδ’ Ἀγβατάνων καὶ τὸ παλαιὸν
Κίσσιον ἕρκος προλιπόντες ἔβαν, τοὶ μὲν ἐφ’ ἵππων. τοὶ δ’
ἐπὶ ναῶν, πεζοί τε βάδην πολέμου στῖφος παρέχοντες· οἷος
Ἀμίστρης ἠδ’ Ἀρταφρένης καὶ Μεγαβάτης ἠδ’ Ἀστάσπης, ταγοὶ
Περσῶν, βασιλῆς βασιλέως ὕποχοι μεγάλου, σοῦνται, στρατιᾶς
πολλῆς ἔφοροι, τοξοδάμαντές τ’ ἠδ’ ἱπποβάται, φοβεροὶ μὲν
ἰδεῖν, δεινοὶ δὲ μάχην ψυχῆς εὐτλήμονι δόξῃ· Ἀρτεμβάρης θ’
ἱππιοχάρμης καὶ Μασίστρης, ὅ τε τοξοδάμας ἐσθλὸς Ἰμαῖος,
Φαρανδάκης θ’, ἵππων τ’ ἐλατὴρ Σοσθάνης. ἄλλους δ’ ὁ μέγας
καὶ πολυθρέμμων Νεῖλος ἔπεμψεν· Σουσισκάνης, Πηγασταγὼν
Αἰγυπτογενής, ὅ τε τῆς ἱερᾶς Μέμφιδος ἄρχων μέγας
Ἀρσάμης, τάς τ’ ὠγυγίους Θήβας ἐφέπων Ἀριόμαρδος, καὶ
ἑλειοβάται ναῶν ἐρέται δεινοὶ πλῆθός τ’ ἀνάριθμοι.
ἁβροδιαίτων δ’ ἕπεται Λυδῶν ὄχλος, οἵ τ’ ἐπίπαν
ἠπειρογενὲς κατέχουσιν ἔθνος, τοὺς Μητρογαθὴς Ἀρκτεύς τ’
ἀγαθός, βασιλῆς δίοποι, καὶ πολύχρυσοι Σάρδεις ἐπόχους
πολλοῖς ἅρμασιν ἐξορμῶσιν, δίρρυμά τε καὶ τρίρρυμα τέλη,
φοβερὰν ὄψιν προσιδέσθαι. στεῦται δ’ ἱεροῦ Τμώλου πελάται
ζυγὸν ἀμφιβαλεῖν δούλιον Ἑλλάδι, Μάρδων, Θάρυβις, λόγχης
ἄκμονες, καὶ ἀκοντισταὶ Μυσοί· Βαβυλὼν δ’ ἡ πολύχρυσος
πάμμικτον ὄχλον πέμπει σύρδην, ναῶν τ’ ἐπόχους καὶ τοξουλκῷ
λήματι πιστούς· τὸ μαχαιροφόρον τ’ ἔθνος ἐκ πάσης Ἀσίας
ἕπεται δειναῖς βασιλέως ὑπὸ πομπαῖς. τοιόνδ’ ἄνθος Περσίδος
αἴας οἴχεται ἀνδρῶν, οὓς πέρι πᾶσα χθὼν Ἀσιῆτις θρέψασα
πόθῳ στένεται μαλερῷ, τοκέες τ’ ἄλοχοί θ’ ἡμερολεγδὸν
τείνοντα χρόνον τρομέονται. πεπέρακεν μὲν ὁ περσέπτολις ἤδη
βασίλειος στρατὸς εἰς ἀν‐ τίπορον γείτονα χώραν, λινοδέσμῳ
σχεδίᾳ πορθ‐ μὸν ἀμείψας Ἀθαμαντίδος Ἕλλας, πολύγομφον
ὅδισμα ζυγὸν ἀμφιβαλὼν αὐχένι πόντου. πολυάνδρου δ’ Ἀσίας
θούριος ἄρχων ἐπὶ πᾶσαν χθόνα ποιμα‐ νόριον θεῖον ἐλαύνει
διχόθεν, πεζονόμον τ’ ἔκ τε θαλάσσας, ἐχυροῖσι πεποιθὼς
στυφελοῖς ἐφέταις, χρυ‐ σογόνου γενεᾶς ἰσόθεος φώς. κυάνεον
δ’ ὄμμασι λεύσσων φονίου δέργμα δράκοντος, πολύχειρ καὶ
πολυναύτας, Σύριόν θ’ ἅρμα διώκων, ἐπάγει δουρικλύτοις ἀν‐
δράσι τοξόδαμνον Ἄρη. δόκιμος δ’ οὔτις ὑποστὰς μεγάλῳ
ῥεύματι φωτῶν ἐχυροῖς ἕρκεσιν εἴργειν ἄμαχον κῦμα
θαλάσσας· ἀπρόσοιστος γὰρ ὁ Περσᾶν στρατὸς ἀλκίφρων τε λαός.
θεόθεν γὰρ κατὰ Μοῖρ’ ἐκράτησεν τὸ παλαι‐ όν, ἐπέσκηψε δὲ
Πέρσαις πολέμους πυργοδαΐκτους διέπειν ἱππιοχάρμας τε κλόνους
πόλεών τ’ ἀναστάσεις. ἔμαθον δ’ εὐρυπόροι‐ ο θαλάσσας πολιαι‐
νομένας πνεύματι λάβρῳ ἐσορᾶν πόντιον ἄλσος, πίσυνοι
λεπτοδόμοις πεί‐ σμασι λα‐ οπόροις τε μαχαναῖς. δολόμητιν δ’
ἀπάταν θεοῦ τίς ἀνὴρ θνατὸς ἀλύξει; τίς ὁ κραιπνῷ ποδὶ
πήδη‐ μα τόδ’ εὐπετῶς ἀνᾴσσων; φιλόφρων γὰρ παρασαίνει
βροτὸν εἰς ἄρκυας Ἄτα, τόθεν οὐκ ἔστιν ὕπερθέν νιν
ἄνατον ἐξαλύξαι. ταῦτά μοι μελαγχίτων φρὴν ἀμύσσεται φόβῳ,
ὀᾶ, Περσικοῦ στρατεύματος τοῦδε, μὴ πόλις πύθη‐ ται κένανδρον
μέγ’ ἄστυ Σουσίδος, καὶ τὸ Κισσίων πόλισμ’ ἀντίδουπον
ᾄσεται, ὀᾶ, τοῦτ’ ἔπος γυναικοπλη‐ θὴς ὅμιλος ἀπύων,
βυσσίνοις δ’ ἐν πέπλοις πέσῃ λακίς. πᾶς γὰρ ἱππηλάτας καὶ
πεδοστιβὴς λεὼς σμῆνος ὣς ἐκλέλοιπεν μελις‐ σᾶν σὺν ὀρχάμῳ
στρατοῦ, τὸν ἀμφίζευκτον ἐξαμείψας ἀμφοτέρας ἅλιον πρῶνα
κοινὸν αἴας. λέκτρα δ’ ἀνδρῶν πόθῳ πίμπλαται δακρύμασιν·
Περσίδες δ’ ἁβροπενθεῖς ἑκά‐ στα πόθῳ φιλάνορι τὸν
αἰχμάεντα θοῦρον εὐνα‐ τῆρ’ ἀποπεμψαμένα λείπεται μονόζυξ.
ἀλλ’ ἄγε, Πέρσαι, τόδ’ ἐνεζόμενοι στέγος ἀρχαῖον, φροντίδα
κεδνὴν καὶ βαθύβουλον θώμεθα, χρεία δὲ προσήκει, πῶς ἄρα
πράσσει Ξέρξης βασιλεὺς Δαρειογενής, τὸ πατρωνύμιον γένος
ἡμέτερον· πότερον τόξου ῥῦμα τὸ νικῶν, ἢ δορικράνου λόγχης
ἰσχὺς κεκράτηκεν. ἀλλ’ ἥδε θεῶν ἴσον ὀφθαλμοῖς φάος
ὁρμᾶται μήτηρ βασιλέως, βασίλεια δ’ ἐμή· προσπίτνω· καὶ
προσφθόγγοις δὲ χρεὼν αὐτὴν πάντας μύθοισι προσαυδᾶν. ὦ
βαθυζώνων ἄνασσα Περσίδων ὑπερτάτη, μῆτερ ἡ Ξέρξου γεραιά,
χαῖρε, Δαρείου γύναι· θεοῦ μὲν εὐνάτειρα Περσῶν, θεοῦ δὲ
καὶ μήτηρ ἔφυς, εἴ τι μὴ δαίμων παλαιὸς νῦν μεθέστηκε
στρατῷ. ταῦτα δὴ λιποῦσ’ ἱκάνω χρυσεοστόλμους δόμους καὶ τὸ
Δαρείου τε κἀμὸν κοινὸν εὐνατήριον. κἀμὲ καρδίαν ἀμύσσει
φροντίς· ἐς δ’ ὑμᾶς ἐρῶ μῦθον οὐδαμῶς ἐμαυτῆς οὖσ’
ἀδείμαντος, φίλοι, μὴ μέγας πλοῦτος κονίσας οὖδας ἀντρέψῃ
ποδὶ ὄλβον, ὃν Δαρεῖος ἦρεν οὐκ ἄνευ θεῶν τινος. ταῦτά
μοι διπλῆ μέριμνα φραστός ἐστιν ἐν φρεσίν, μήτε χρημάτων
ἀνάνδρων πλῆθος ἐν τιμῇ σέβειν μήτ’ ἀχρημάτοισι λάμπειν
φῶς ὅσον σθένος πάρα. ἔστι γὰρ πλοῦτός γ’ ἀμεμφής, ἀμφὶ
δ’ ὀφθαλμῷ φόβος· ὄμμα γὰρ δόμων νομίζω δεσπότου παρουσίαν.
πρὸς τάδ’ ὡς οὕτως ἐχόντων τῶνδε, σύμβουλοι λόγου τοῦδέ
μοι γένεσθε, Πέρσαι, γηραλέα πιστώματα· πάντα γὰρ τὰ κέδν’ ἐν
ὑμῖν ἐστί μοι βουλεύματα. εὖ τόδ’ ἴσθι, γῆς ἄνασσα
τῆσδε, μή σε δὶς φράσαι μήτ’ ἔπος μήτ’ ἔργον ὧν ἂν
δύναμις ἡγεῖσθαι θέλῃ· εὐμενεῖς γὰρ ὄντας ἡμᾶς τῶνδε
συμβούλους καλεῖς. πολλοῖς μὲν αἰεὶ νυκτέροις ὀνείρασιν
ξύνειμ’, ἀφ’ οὗπερ παῖς ἐμὸς στείλας στρατὸν Ἰαόνων γῆν
οἴχεται πέρσαι θέλων· ἀλλ’ οὔτι πω τοιόνδ’ ἐναργὲς εἰδόμην
ὡς τῆς πάροιθεν εὐφρόνης· λέξω δέ σοι. ἐδοξάτην μοι δύο
γυναῖκ’ εὐείμονε, ἡ μὲν πέπλοισι Περσικοῖς ἠσκημένη, ἡ δ’
αὖτε Δωρικοῖσιν, εἰς ὄψιν μολεῖν, μεγέθει τε τῶν νῦν
ἐκπρεπεστάτα πολύ, κάλλει τ’ ἀμώμω, καὶ κασιγνήτα γένους
ταὐτοῦ· πάτραν δ’ ἔναιον ἡ μὲν Ἑλλάδα κλήρῳ λαχοῦσα
γαῖαν, ἡ δὲ βάρβαρον. τούτω στάσιν τιν’, ὡς ἐγὼ ’δόκουν
ὁρᾶν, τεύχειν ἐν ἀλλήλαισι· παῖς δ’ ἐμὸς μαθὼν κατεῖχε
κἀπράυνεν, ἅρμασιν δ’ ὕπο ζεύγνυσιν αὐτὼ καὶ λέπαδν’ ἐπ’
αὐχένων τίθησι. χἠ μὲν τῇδ’ ἐπυργοῦτο στολῇ ἐν ἡνίαισί
τ’ εἶχεν εὔαρκτον στόμα, ἡ δ’ ἐσφάδαζε, καὶ χεροῖν ἔντη
δίφρου διασπαράσσει καὶ ξυναρπάζει βίᾳ ἄνευ χαλινῶν καὶ
ζυγὸν θραύει μέσον. πίπτει δ’ ἐμὸς παῖς, καὶ πατὴρ
παρίσταται Δαρεῖος οἰκτείρων σφε· τὸν δ’ ὅπως ὁρᾷ Ξέρξης,
πέπλους ῥήγνυσιν ἀμφὶ σώματι. καὶ ταῦτα μὲν δὴ νυκτὸς
εἰσιδεῖν λέγω. ἐπεὶ δ’ ἀνέστην καὶ χεροῖν καλλιρρόου
ἔψαυσα πηγῆς, σὺν θυηπόλῳ χερὶ βωμὸν προσέστην, ἀποτρόποισι
δαίμοσιν θέλουσα θῦσαι πέλανον, ὧν τέλη τάδε. ὁρῶ δὲ
φεύγοντ’ αἰετὸν πρὸς ἐσχάραν Φοίβου· φόβῳ δ’ ἄφθογγος
ἐστάθην, φίλοι· μεθύστερον δὲ κίρκον εἰσορῶ δρόμῳ πτεροῖς
ἐφορμαίνοντα καὶ χηλαῖς κάρα τίλλονθ’· ὁ δ’ οὐδὲν ἄλλο γ’
ἢ πτήξας δέμας παρεῖχε. ταῦτ’ ἔμοιγε δείματ’ εἰσιδεῖν,
ὑμῖν δ’ ἀκούειν. εὖ γὰρ ἴστε, παῖς ἐμὸς πράξας μὲν εὖ
θαυμαστὸς ἂν γένοιτ’ ἀνήρ, κακῶς δὲ πράξας, οὐχ ὑπεύθυνος
πόλει, σωθεὶς δ’ ὁμοίως τῆσδε κοιρανεῖ χθονός. οὔ σε
βουλόμεσθα, μῆτερ, οὔτ’ ἄγαν φοβεῖν λόγοις οὔτε θαρσύνειν.
θεοὺς δὲ προστροπαῖς ἱκνουμένη, εἴ τι φλαῦρον εἶδες, αἰτοῦ
τῶνδ’ ἀποτροπὴν τελεῖν, τὰ δ’ ἀγάθ’ ἐκτελῆ γενέσθαι σοί τε
καὶ τέκνοις σέθεν καὶ πόλει φίλοις τε πᾶσι. δεύτερον δὲ χρὴ
χοὰς Γῇ τε καὶ φθιτοῖς χέασθαι· πρευμενῶς δ’ αἰτοῦ τάδε,
σὸν πόσιν Δαρεῖον, ὅνπερ φὴς ἰδεῖν κατ’ εὐφρόνην, ἐσθλά
σοι πέμπειν τέκνῳ τε γῆς ἔνερθεν ἐς φάος, τἄμπαλιν δὲ
τῶνδε γαίᾳ κάτοχα μαυροῦσθαι σκότῳ. ταῦτα θυμόμαντις ὤν σοι
πρευμενῶς παρῄνεσα. εὖ δὲ πανταχῇ τελεῖν σοι τῶνδε κρίνομεν
πέρι. ἀλλὰ μὴν εὔνους γ’ ὁ πρῶτος τῶνδ’ ἐνυπνίων κριτὴς
παιδὶ καὶ δόμοις ἐμοῖσι τήνδ’ ἐκύρωσας φάτιν. ἐκτελοῖτο δὴ
τὰ χρηστά· ταῦτα δ’, ὡς ἐφίεσαι, πάντα θήσομεν θεοῖσι τοῖς
τ’ ἔνερθε γῆς φίλοις, εὖτ’ ἂν εἰς οἴκους μόλωμεν. κεῖνα
δ’ ἐκμαθεῖν θέλω, ὦ φίλοι, ποῦ τὰς Ἀθήνας φασὶν ἱδρῦσθαι
χθονός. τῆλε πρὸς δυσμαῖς ἄνακτος Ἡλίου φθινασμάτων. ἀλλὰ
μὴν ἵμειρ’ ἐμὸς παῖς τήνδε θηρᾶσαι πόλιν; πᾶσα γὰρ γένοιτ’
ἂν Ἑλλὰς βασιλέως ὑπήκοος. ὧδέ τις πάρεστιν αὐτοῖς
ἀνδροπλήθεια στρατοῦ; καὶ στρατὸς τοιοῦτος, ἔρξας πολλὰ δὴ
Μήδους κακά. καὶ τί πρὸς τούτοισιν ἄλλο; πλοῦτος ἐξαρκὴς
δόμοις; ἀργύρου πηγή τις αὐτοῖς ἐστι, θησαυρὸς χθονός.
πότερα γὰρ τοξουλκὸς αἰχμὴ διὰ χεροῖν αὐτοῖς πρέπει;
οὐδαμῶς· ἔγχη σταδαῖα καὶ φεράσπιδες σαγαί. τίς δὲ ποιμάνωρ
ἔπεστι κἀπιδεσπόζει στρατῷ; οὔτινος δοῦλοι κέκληνται φωτὸς
οὐδ’ ὑπήκοοι. πῶς ἂν οὖν μένοιεν ἄνδρας πολεμίους
ἐπήλυδας; ὥστε Δαρείου πολύν τε καὶ καλὸν φθεῖραι στρατόν.
δεινά τοι λέγεις ἰόντων τοῖς τεκοῦσι φροντίσαι. ἀλλ’ ἐμοὶ
δοκεῖν τάχ’ εἴσῃ πάντα νημερτῆ λόγον. τοῦδε γὰρ δράμημα
φωτὸς Περσικὸν πρέπει μαθεῖν, καὶ φέρει σαφές τι πρᾶγος
ἐσθλὸν ἢ κακὸν κλύειν. ὦ γῆς ἁπάσης Ἀσιάδος πολίσματα,
ὦ Περσὶς αἶα καὶ πολὺς πλούτου λιμήν, ὡς ἐν μιᾷ πληγῇ
κατέφθαρται πολὺς ὄλβος, τὸ Περσῶν δ’ ἄνθος οἴχεται πεσόν.
ὤμοι, κακὸν μὲν πρῶτον ἀγγέλλειν κακά· ὅμως δ’ ἀνάγκη πᾶν
ἀναπτύξαι πάθος, Πέρσαι· στρατὸς γὰρ πᾶς ὄλωλε βαρβάρων.
ἄνῑ ἄνια κακὰ νεόκοτα καὶ δάῑ·. αἰαῖ, διαίνεσθε, Πέρσαι,
τόδ’ ἄχος κλύοντες. ὡς πάντα γ’ ἔστ’ ἐκεῖνα διαπεπραγμένα·
αὐτὸς δ’ ἀέλπτως νόστιμον βλέπω φάος. ἦ μακροβίοτος ὅδε
γέ τις αἰὼν ἐφάνθη γεραιοῖς, ἀκούειν τόδε πῆμ’ ἄελπτον.
καὶ μὴν παρών γε κοὐ λόγους ἄλλων κλύων, Πέρσαι, φράσαιμ’
ἂν οἷ’ ἐπορσύνθη κακά. ὀτοτοτοῖ, μάταν τὰ πολλὰ βέλεα
παμμιγῆ γᾶς ἀπ’ Ἀσίδος ἦλθε δᾴ‐ αν ἐφ’ Ἑλλάδα χώραν.
πλήθουσι νεκρῶν δυσπότμως ἐφθαρμένων Σαλαμῖνος ἀκταὶ πᾶς τε
πρόσχωρος τόπος. ὀτοτοτοῖ, φίλων ἁλίδονα μέλεα πολυβαφῆ
κατθανόντα λέγεις φέρε‐ σθαι πλάγκτ’ ἐν διπλάκεσσιν. οὐδὲν
γὰρ ἤρκει τόξα, πᾶς δ’ ἀπώλλυτο στρατὸς δαμασθεὶς ναΐοισιν
ἐμβολαῖς ἴυζ’ ἄποτμον Πέρσαις δυσαιανῆ βοὰν δᾴοις, ὡς
πάντα παγκάκως ἔφθισαν· αἰαῖ στρατοῦ φθαρέντος. ὦ πλεῖστον
ἔχθος ὄνομα Σαλαμῖνος κλύειν. φεῦ, τῶν Ἀθηνῶν ὡς στένω
μεμνημένος. στυγναί γ’ Ἀθᾶναι δᾴοις· μεμνῆσθαί τοι πάρα ὡς
πολλὰς Περσίδων μάταν ἔκτισαν εὔνιδας ἠδ’ ἀνάνδρους. σιγῶ
πάλαι δύστηνος ἐκπεπληγμένη κακοῖς· ὑπερβάλλει γὰρ ἥδε
συμφορὰ τὸ μήτε λέξαι μήτ’ ἐρωτῆσαι πάθη. ὅμως δ’ ἀνάγκη
πημονὰς βροτοῖς φέρειν θεῶν διδόντων· πᾶν δ’ ἀναπτύξας πάθος
λέξον καταστάς, κεἰ στένεις κακοῖς ὅμως. τίς οὐ τέθνηκε,
τίνα δὲ καὶ πενθήσομεν τῶν ἀρχελείων, ὅστ’ ἐπὶ σκηπτουχίᾳ
ταχθεὶς ἄνανδρον τάξιν ἠρήμου θανών; Ξέρξης μὲν αὐτὸς ζῇ
τε καὶ βλέπει φάος. ἐμοῖς μὲν εἶπας δώμασιν φάος μέγα καὶ
λευκὸν ἦμαρ νυκτὸς ἐκ μελαγχίμου. Ἀρτεμβάρης δὲ μυρίας
ἵππου βραβεὺς στύφλους παρ’ ἀκτὰς θείνεται Σιληνιῶν. χὠ
χιλίαρχος Δαδάκης πληγῇ δορὸς πήδημα κοῦφον ἐκ νεὼς
ἀφήλατο· Τενάγων τ’ ἀριστεὺς Βακτρίων ἰθαιγενὴς
θαλασσόπληκτον νῆσον Αἴαντος πολεῖ. Λίλαιος, Ἀρσάμης τε
κἈργήστης τρίτος, οἵδ’ ἀμφὶ νῆσον τὴν πελειοθρέμμονα
δινούμενοι ’κύρισσον ἰσχυρὰν χθόνα· πηγαῖς τε Νείλου γειτονῶν
Αἰγυπτίου Ἀρκτεύς, Ἀδεύης, καὶ φερεσσάκης τρίτος Φαρνοῦχος,
οἵδε ναὸς ἐκ μιᾶς πέσον. Χρυσεὺς Μάταλλος μυριόνταρχος
θανών, ἵππου μελαίνης ἡγεμὼν τρισμυρίας, πυρρὰν ζαπληθῆ
δάσκιον γενειάδα ἔτεγγ’, ἀμείβων χρῶτα πορφυρέᾳ βαφῇ. καὶ
Μᾶγος Ἄραβος, Ἀρτάβης τε Βάκτριος, σκληρᾶς μέτοικος γῆς,
ἐκεῖ κατέφθιτο. Ἄμιστρις Ἀμφιστρεύς τε πολύπονον δόρυ νωμῶν,
ὅ τ’ ἐσθλὸς Ἀριόμαρδος Σάρδεσι πένθος παρασχών, Σεισάμης θ’
ὁ Μύσιος, Θάρυβίς τε πεντήκοντα πεντάκις νεῶν ταγός, γένος
Λυρναῖος, εὐειδὴς ἀνήρ, κεῖται θανὼν δείλαιος οὐ μάλ’
εὐτυχῶς· Συέννεσίς τε πρῶτος εἰς εὐψυχίαν, Κιλίκων ἄπαρχος,
εἷς ἀνὴρ πλεῖστον πόνον ἐχθροῖς παρασχών εὐκλεῶς ἀπώλετο.
τοσόνδε ταγῶν νῦν ὑπεμνήσθην πέρι. πολλῶν παρόντων δ’ ὀλίγ’
ἀπαγγέλλω κακά. αἰαῖ, κακῶν ὕψιστα δὴ κλύω τάδε, αἴσχη τε
Πέρσαις καὶ λιγέα κωκύματα. ἀτὰρ φράσον μοι τοῦτ’ ἀναστρέψας
πάλιν· πόσον δὲ πλῆθος ἦν νεῶν Ἑλληνίδων, ὥστ’ ἀξιῶσαι
Περσικῷ στρατεύματι μάχην συνάψαι ναΐοισιν ἐμβολαῖς; πλήθους
μὲν ἂν σάφ’ ἴσθ’ ἕκατι βάρβαρον ναυσὶν κρατῆσαι. καὶ γὰρ
Ἕλλησιν μὲν ἦν ὁ πᾶς ἀριθμὸς ἐς τριακάδας δέκα ναῶν,
δεκὰς δ’ ἦν τῶνδε χωρὶς ἔκκριτος· Ξέρξῃ δέ, καὶ γὰρ
οἶδα, χιλιὰς μὲν ἦν ὧν ἦγε πλῆθος, αἱ δ’ ὑπέρκοποι
τάχει ἑκατὸν δὶς ἦσαν ἑπτά θ’· ὧδ’ ἔχει λόγος. μή σοι
δοκοῦμεν τῇδε λειφθῆναι μάχῃ; ἀλλ’ ὧδε δαίμων τις
κατέφθειρε στρατόν, τάλαντα βρίσας οὐκ ἰσορρόπῳ τύχῃ. θεοὶ
πόλιν σῴζουσι Παλλάδος θεᾶς. ἔτ’ ἆρ’ Ἀθηνῶν ἔστ’
ἀπόρθητος πόλις; ἀνδρῶν γὰρ ὄντων ἕρκος ἐστὶν ἀσφαλές.
ἀρχὴ δὲ ναυσὶ συμβολῆς τίς ἦν, φράσον· τίνες κατῆρξαν,
πότερον Ἕλληνες, μάχης, ἢ παῖς ἐμός, πλήθει καταυχήσας
νεῶν; ἦρξεν μέν, ὦ δέσποινα, τοῦ παντὸς κακοῦ φανεὶς
ἀλάστωρ ἢ κακὸς δαίμων ποθέν. ἀνὴρ γὰρ Ἕλλην ἐξ
Ἀθηναίων στρατοῦ ἐλθὼν ἔλεξε παιδὶ σῷ Ξέρξῃ τάδε, ὡς εἰ
μελαίνης νυκτὸς ἵξεται κνέφας, Ἕλληνες οὐ μενοῖεν, ἀλλὰ
σέλμασιν ναῶν ἐπανθορόντες ἄλλος ἄλλοσε δρασμῷ κρυφαίῳ
βίοτον ἐκσωσοίατο. ὁ δ’ εὐθὺς ὡς ἤκουσεν, οὐ ξυνεὶς δόλον
Ἕλληνος ἀνδρὸς οὐδὲ τὸν θεῶν φθόνον, πᾶσιν προφωνεῖ τόνδε
ναυάρχοις λόγον, εὖτ’ ἂν φλέγων ἀκτῖσιν ἥλιος χθόνα
λήξῃ, κνέφας δὲ τέμενος αἰθέρος λάβῃ, τάξαι νεῶν στῖφος
μὲν ἐν στοίχοις τρισὶν ἔκπλους φυλάσσειν καὶ πόρους
ἁλιρρόθους, ἄλλας δὲ κύκλῳ νῆσον Αἴαντος πέριξ· ὡς εἰ
μόρον φευξοίαθ’ Ἕλληνες κακόν, ναυσὶν κρυφαίως δρασμὸν
εὑρόντες τινά, πᾶσιν στέρεσθαι κρατὸς ἦν προκείμενον.
τοσαῦτ’ ἔλεξε κάρθ’ ὑπ’ εὐθύμου φρενός· οὐ γὰρ τὸ μέλλον
ἐκ θεῶν ἠπίστατο. οἱ δ’ οὐκ ἀκόσμως, ἀλλὰ πειθάρχῳ φρενὶ
δεῖπνόν τ’ ἐπορσύνοντο, ναυβάτης τ’ ἀνὴρ τροποῦτο κώπην
σκαλμὸν ἀμφ’ εὐήρετμον. ἐπεὶ δὲ φέγγος ἡλίου κατέφθιτο καὶ
νὺξ ἐπῄει, πᾶς ἀνὴρ κώπης ἄναξ ἐς ναῦν ἐχώρει πᾶς θ’
ὅπλων ἐπιστάτης· τάξις δὲ τάξιν παρεκάλει νεὼς μακρᾶς·
πλέουσι δ’ ὡς ἕκαστος ἦν τεταγμένος, καὶ πάννυχοι δὴ
διάπλοον καθίστασαν ναῶν ἄνακτες πάντα ναυτικὸν λεών. καὶ
νὺξ ἐχώρει, κοὐ μάλ’ Ἑλλήνων στρατὸς κρυφαῖον ἔκπλουν
οὐδαμῇ καθίστατο· ἐπεί γε μέντοι λευκόπωλος ἡμέρα πᾶσαν
κατέσχε γαῖαν εὐφεγγὴς ἰδεῖν, πρῶτον μὲν ἠχῇ κέλαδος
Ἑλλήνων πάρα μολπηδὸν ηὐφήμησεν, ὄρθιον δ’ ἅμα ἀντηλάλαξε
νησιώτιδος πέτρας ἠχώ· φόβος δὲ πᾶσι βαρβάροις παρῆν γνώμης
ἀποσφαλεῖσιν· οὐ γὰρ ὡς φυγῇ παιᾶν’ ἐφύμνουν σεμνὸν
Ἕλληνες τότε, ἀλλ’ ἐς μάχην ὁρμῶντες εὐψύχῳ θράσει·
σάλπιγξ δ’ ἀϋτῇ πάντ’ ἐκεῖν’ ἐπέφλεγεν. εὐθὺς δὲ κώπης
ῥοθιάδος ξυνεμβολῇ ἔπαισαν ἅλμην βρύχιον ἐκ κελεύματος,
θοῶς δὲ πάντες ἦσαν ἐκφανεῖς ἰδεῖν. τὸ δεξιὸν μὲν πρῶτον
εὐτάκτως κέρας ἡγεῖτο κόσμῳ, δεύτερον δ’ ὁ πᾶς στόλος
ἐπεξεχώρει, καὶ παρῆν ὁμοῦ κλύειν πολλὴν βοήν, “ὦ παῖδες
Ἑλλήνων ἴτε, ἐλευθεροῦτε πατρίδ’, ἐλευθεροῦτε δὲ παῖδας,
γυναῖκας, θεῶν τέ πατρῴων ἕδη, θήκας τε προγόνων· νῦν ὑπὲρ
πάντων ἀγών.” καὶ μὴν παρ’ ἡμῶν Περσίδος γλώσσης ῥόθος
ὑπηντίαζε, κοὐκέτ’ ἦν μέλλειν ἀκμή. εὐθὺς δὲ ναῦς ἐν
νηὶ χαλκήρη στόλον ἔπαισεν· ἦρξε δ’ ἐμβολῆς Ἑλληνικὴ ναῦς,
κἀποθραύει πάντα Φοινίσσης νεὼς κόρυμβ’, ἐπ’ ἄλλην δ’ ἄλλος
ηὔθυνεν δόρυ. τὰ πρῶτα μέν νυν ῥεῦμα Περσικοῦ στρατοῦ
ἀντεῖχεν· ὡς δὲ πλῆθος ἐν στενῷ νεῶν ἤθροιστ’ ἀρωγὴ δ’
οὔτις ἀλλήλοις παρῆν, αὐτοὶ δ’ ὑφ’ αὑτῶν ἐμβόλοις
χαλκοστόμοις παίοντ’, ἔθραυον πάντα κωπήρη στόλον, Ἑλληνικαί
τε νῆες οὐκ ἀφρασμόνως κύκλῳ πέριξ ἔθεινον, ὑπτιοῦτο δὲ
σκάφη νεῶν, θάλασσα δ’ οὐκέτ’ ἦν ἰδεῖν, ναυαγίων πλήθουσα
καὶ φόνου βροτῶν. ἀκταὶ δὲ νεκρῶν χοιράδες τ’ ἐπλήθυον,
φυγῇ δ’ ἀκόσμῳ πᾶσα ναῦς ἠρέσσετο, ὅσαιπερ ἦσαν βαρβάρου
στρατεύματος. τοὶ δ’ ὥστε θύννους ἤ τιν’ ἰχθύων βόλον
ἀγαῖσι κωπῶν θραύμασίν τ’ ἐρειπίων ἔπαιον, ἐρράχιζον·
οἰμωγὴ δ’ ὁμοῦ κωκύμασιν κατεῖχε πελαγίαν ἅλα, ἕως
κελαινῆς νυκτὸς ὄμμ’ ἀφείλετο. κακῶν δὲ πλῆθος, οὐδ’ ἂν
εἰ δέκ’ ἤματα στοιχηγοροίην, οὐκ ἂν ἐκπλήσαιμί σοι. εὖ
γὰρ τόδ’ ἴσθι, μηδάμ’ ἡμέρᾳ μιᾷ πλῆθος τοσουτάριθμον
ἀνθρώπων θανεῖν. αἰαῖ, κακῶν δὴ πέλαγος ἔρρωγεν μέγα
Πέρσαις τε καὶ πρόπαντι βαρβάρων γένει. εὖ νυν τόδ’ ἴσθι,
μηδέπω μεσοῦν κακόν· τοιάδ’ ἐπ’ αὐτοῖς ἦλθε συμφορὰ πάθους
ὡς τοῖσδε καὶ δὶς ἀντισηκῶσαι ῥοπῇ. καὶ τίς γένοιτ’ ἂν
τῆσδ’ ἔτ’ ἐχθίων τύχη; λέξον τίν’ αὖ φὴς τήνδε συμφορὰν
στρατῷ ἐλθεῖν κακῶν ῥέπουσαν ἐς τὰ μάσσονα. Περσῶν
ὅσοιπερ ἦσαν ἀκμαῖοι φύσιν, ψυχήν τ’ ἄριστοι κεὐγένειαν
ἐκπρεπεῖς, αὐτῷ τ’ ἄνακτι πίστιν ἐν πρώτοις ἀεί, τεθνᾶσιν
αἰσχρῶς δυσκλεεστάτῳ μόρῳ. οἲ ’γὼ τάλαινα συμφορᾶς κακῆς,
φίλοι. ποίῳ μόρῳ δὲ τούσδε φὴς ὀλωλέναι; νῆσός τις ἔστι
πρόσθε Σαλαμῖνος τόπων, βαιά, δύσορμος ναυσίν, ἣν ὁ
φιλόχορος Πὰν ἐμβατεύει, ποντίας ἀκτῆς ἔπι. ἐνταῦθα πέμπει
τούσδ’, ὅπως, ὅταν νεῶν φθαρέντες ἐχθροὶ νῆσον
ἐκσῳζοίατο, κτείνοιεν εὐχείρωτον Ἑλλήνων στρατόν, φίλους δ’
ὑπεκσῴζοιεν ἐναλίων πόρων, κακῶς τὸ μέλλον ἱστορῶν. ὡς
γὰρ θεὸς ναῶν ἔδωκε κῦδος Ἕλλησιν μάχης, αὐθημερὸν
φράξαντες εὐχάλκοις δέμας ὅπλοισι ναῶν ἐξέθρῳσκον· ἀμφὶ
δὲ κυκλοῦντο πᾶσαν νῆσον, ὥστ’ ἀμηχανεῖν ὅποι τράποιντο.
πολλὰ μὲν γὰρ ἐκ χερῶν πέτροισιν ἠράσσοντο, τοξικῆς τ’ ἄπο
θώμιγγος ἰοὶ προσπίτνοντές ὤλλυσαν· τέλος δ’ ἐφορμηθέντες
ἐξ ἑνὸς ῥόθου παίουσι, κρεοκοποῦσι δυστήνων μέλη, ἕως
ἁπάντων ἐξαπέφθειραν βίον. Ξέρξης δ’ ἀνῴμωξεν κακῶν ὁρῶν
βάθος· ἕδραν γὰρ εἶχε παντὸς εὐαγῆ στρατοῦ, ὑψηλὸν ὄχθον
ἄγχι πελαγίας ἁλός· ῥήξας δὲ πέπλους κἀνακωκύσας λιγύ,
πεζῷ παραγγείλας ἄφαρ στρατεύματι, ἵησ’ ἀκόσμῳ ξὺν φυγῇ.
τοιάνδε σοι πρὸς τῇ πάροιθε συμφορὰν πάρα στένειν. ὦ στυγνὲ
δαῖμον, ὡς ἄρ’ ἔψευσας φρενῶν Πέρσας· πικρὰν δὲ παῖς ἐμὸς
τιμωρίαν κλεινῶν Ἀθηνῶν ηὗρε, κοὐκ ἀπήρκεσαν οὓς πρόσθε
Μαραθὼν βαρβάρων ἀπώλεσεν· ὧν ἀντίποινα παῖς ἐμὸς πράξειν
δοκῶν τοσόνδε πλῆθος πημάτων ἐπέσπασεν. σὺ δ’ εἰπέ, ναῶν
αἳ πεφεύγασιν μόρον, ποῦ τάσδ’ ἔλειπες· οἶσθα σημῆναι
τορῶς; ναῶν γε ταγοὶ τῶν λελειμμένων σύδην κατ’ οὖρον οὐκ
εὔκοσμον αἴρονται φυγήν· στρατὸς δ’ ὁ λοιπὸς ἔν τε Βοιωτῶν
χθονὶ διώλλυθ’, οἱ μὲν ἀμφὶ κρηναῖον γάνος δίψῃ πονοῦντες,
οἱ δ’ ὑπ’ ἄσθματος κενοὶ διεκπερῶμεν ἔς τε Φωκέων χθόνα καὶ
Δωρίδ’ αἶαν, Μηλιᾶ τε κόλπον, οὗ Σπερχειὸς ἄρδει πεδίον
εὐμενεῖ ποτῷ· κἀντεῦθεν ἡμᾶς γῆς Ἀχαιίδος πέδον καὶ
Θεσσαλῶν πόλεις ὑπεσπανισμένους βορᾶς ἐδέξαντ’· ἔνθα δὴ
πλεῖστοι ’θάνον δίψῃ τε λιμῷ τ’· ἀμφότερα γὰρ ἦν τάδε.
Μαγνητικὴν δὲ γαῖαν ἔς τε Μακεδόνων χώραν ἀφικόμεσθ’, ἐπ’
Ἀξίου πόρον, Βόλβης θ’ ἕλειον δόνακα, Πάγγαιόν τ’ ὄρος,
Ἠδωνίδ’ αἶαν· νυκτὶ δ’ ἐν ταύτῃ θεὸς χειμῶν’ ἄωρον ὦρσε,
πήγνυσιν δὲ πᾶν ῥέεθρον ἁγνοῦ Στρυμόνος. θεοὺς δέ τις τὸ
πρὶν νομίζων οὐδαμοῦ τότ’ ηὔχετο λιταῖσι, γαῖαν οὐρανόν τε
προσκυνῶν. ἐπεὶ δὲ πολλὰ θεοκλυτῶν ἐπαύσατο στρατός, περᾷ
κρυσταλλοπῆγα διὰ πόρον· χὤστις μὲν ἡμῶν πρὶν σκεδασθῆναι
θεοῦ ἀκτῖνας ὡρμήθη, σεσωσμένος κυρεῖ. φλέγων γὰρ αὐγαῖς
λαμπρὸς ἡλίου κύκλος μέσον πόρον διῆκε, θερμαίνων φλογί.
πῖπτον δ’ ἐπ’ ἀλλήλοισιν· ηὐτύχει δέ τοι ὅστις τάχιστα
πνεῦμ’ ἀπέρρηξεν βίου. ὅσοι δὲ λοιποὶ κἄτυχον σωτηρίας,
Θρῄκην περάσαντες μόγις πολλῷ πόνῳ, ἥκουσιν ἐκφυγόντες,
οὐ πολλοί τινες, ἐφ’ ἑστιοῦχον γαῖαν· ὡς στένειν πόλιν
Περσῶν, ποθοῦσαν φιλτάτην ἥβην χθονός. ταῦτ’ ἔστ’ ἀληθῆ·
πολλὰ δ’ ἐκλείπω λέγων κακῶν ἃ Πέρσαις ἐγκατέσκηψεν θεός.
ὦ δυσπόνητε δαῖμον, ὡς ἄγαν βαρὺς ποδοῖν ἐνήλου παντὶ
Περσικῷ γένει. οἲ ’γὼ τάλαινα διαπεπραγμένου στρατοῦ· ὦ
νυκτὸς ὄψις ἐμφανὴς ἐνυπνίων, ὡς κάρτα μοι σαφῶς ἐδήλωσας
κακά. ὑμεῖς δὲ φαύλως αὔτ’ ἄγαν ἐκρίνατε. ὅμως δ’,
ἐπειδὴ τῇδ’ ἐκύρωσεν φάτις ὑμῶν, θεοῖς μὲν πρῶτον
εὔξασθαι θέλω· ἔπειτα Γῇ τε καὶ φθιτοῖς δωρήματα ἥξω
λαβοῦσα πέλανον ἐξ οἴκων ἐμῶν,— ἐπίσταμαι μὲν ὡς ἐπ’
ἐξειργασμένοις, ἀλλ’ ἐς τὸ λοιπὸν εἴ τι δὴ λῷον πέλοι.
ὑμᾶς δὲ χρὴ ’πὶ τοῖσδε τοῖς πεπραγμένοις πιστοῖσι πιστὰ
ξυμφέρειν βουλεύματα· καὶ παῖδ’, ἐάν περ δεῦρ’ ἐμοῦ πρόσθεν
μόλῃ, παρηγορεῖτε, καὶ προπέμπετ’ ἐς δόμους, μὴ καί τι πρὸς
κακοῖσι προσθῆται κακόν. ὦ Ζεῦ βασιλεῦ, νῦν <γὰρ> Περσῶν
τῶν μεγαλαύχων καὶ πολυάνδρων στρατιὰν ὀλέσας ἄστυ τὸ
Σούσων ἠδ’ Ἀγβατάνων πένθει δνοφερῷ κατέκρυψας· πολλαὶ δ’
ἀταλαῖς χερσὶ καλύπτρας κατερεικόμεναι διαμυδαλέοις δάκρυσι
κόλπους τέγγουσ’, ἄλγους μετέχουσαι. αἱ δ’ ἁβρόγοοι Περσίδες
ἀνδρῶν ποθέουσαι ἰδεῖν ἀρτιζυγίαν, λέκτρων εὐνὰς
ἁβροχίτωνας, χλιδανῆς ἥβης τέρψιν, ἀφεῖσαι, πενθοῦσι γόοις
ἀκορεστοτάτοις. κἀγὼ δὲ μόρον τῶν οἰχομένων αἴρω δοκίμως
πολυπενθῆ. νῦν γὰρ δὴ πρόπασα μὲν στένει γαῖ’ Ἀσιὰς
ἐκκενουμένα. Ξέρξης μὲν ἄγαγεν, ποποῖ, Ξέρξης δ’ ἀπώλεσεν,
τοτοῖ, Ξέρξης δὲ πάντ’ ἐπέσπε δυσφρόνως βαρίδεσσι ποντίαις.
τίπτε Δαρεῖος μὲν οὕ‐ τω τότ’ ἀβλαβὴς ἐπῆν τόξαρχος
πολιήταις, Σουσίδαις φίλος ἄκτωρ; πεζούς τε γὰρ καὶ
θαλασσίους λινόπτεροι κυανώπιδες νᾶες μὲν ἄγαγον, ποποῖ, νᾶες
δ’ ἀπώλεσαν, τοτοῖ, νᾶες πανωλέθροισιν ἐμβολαῖς, αἵ τ’
Ἰαόνων χέρες. τυτθὰ δ’ ἐκφυγεῖν ἄνακτ’ αὐτὸν εἰσακούομεν
Θρῄκης ἂμ πεδιήρεις δυσχίμους τε κελεύθους. τοὶ δ’ ἄρα
πρωτόμοιροι, φεῦ, λειφθέντες πρὸς ἀνάγκας, ἠέ, ἀκτὰς ἀμφὶ
Κυχρείας, ὀᾶ, <σύρονται>· στένε καὶ δακνά‐ ζου, βαρὺ δ’
ἀμβόασον οὐράνῑ ἄχη, ὀᾶ· τεῖνε δὲ δυσβάυκτον βοᾶτιν
τάλαιναν αὐδάν. γναπτόμενοι δὲ δίνᾳ, φεῦ, σκύλλονται πρὸς
ἀναύδων, ἠέ, παίδων τᾶς ἀμιάντου, ὀᾶ. πενθεῖ δ’ ἄνδρα
δόμος στερη‐ θείς τοκέες τ’ ἄπαιδες δαιμόνῑ ἄχη, ὀᾶ,
δυρόμενοι γέροντες τὸ πᾶν δὴ κλύουσιν ἄλγος. τοὶ δ’ ἀνὰ
γᾶν Ἀσίαν δὴν οὐκέτι περσονομοῦνται, οὐδ’ ἔτι δασμοφοροῦσιν
δεσποσύνοισιν ἀνάγκαις, οὐδ’ ἐς γᾶν προπίτνοντες ἅζονται·
βασιλεία γὰρ διόλωλεν ἰσχύς. οὐδ’ ἔτι γλῶσσα βροτοῖσιν ἐν
φυλακαῖς· λέλυται γὰρ λαὸς ἐλεύθερα βάζειν, ὡς ἐλύθη ζυγὸν
ἀλκᾶς. αἱμαχθεῖσα δ’ ἄρουραν Αἴαντος περικλύστα νᾶσος ἔχει
τὰ Περσᾶν. φίλοι, κακῶν μὲν ὅστις ἔμπειρος κυρεῖ,
ἐπίσταται βροτοῖσιν ὡς ὅταν κλύδων κακῶν ἐπέλθῃ πάντα
δειμαίνειν φιλεῖ· ὅταν δ’ ὁ δαίμων εὐροῇ, πεποιθέναι τὸν
αὐτὸν αἰεὶ δαίμον’ οὐριεῖν τύχην. ἐμοὶ γὰρ ἤδη πάντα
μὲν φόβου πλέα ἐν ὄμμασιν τἀνταῖα φαίνεται θεῶν, βοᾷ δ’
ἐν ὠσὶ κέλαδος οὐ παιώνιος· τοία κακῶν ἔκπληξις ἐκφοβεῖ
φρένας. τοιγὰρ κέλευθον τήνδ’ ἄνευ τ’ ὀχημάτων χλιδῆς τε τῆς
πάροιθεν ἐκ δόμων πάλιν ἔστειλα, παιδὸς πατρὶ πρευμενεῖς
χοὰς φέρουσ’, ἅπερ νεκροῖσι μειλικτήρια, βοός τ’ ἀφ’ ἁγνῆς
λευκὸν εὔποτον γάλα, τῆς τ’ ἀνθεμουργοῦ στάγμα, παμφαὲς
μέλι, λιβάσιν ὑδρηλαῖς παρθένου πηγῆς μέτα, ἀκήρατόν τε
μητρὸς ἀγρίας ἄπο ποτὸν παλαιᾶς ἀμπέλου γάνος τόδε· τῆς τ’
αἰὲν ἐν φύλλοισι θαλλούσης βίον ξανθῆς ἐλαίας καρπὸς
εὐώδης πάρα, ἄνθη τε πλεκτά, παμφόρου γαίας τέκνα, ἀλλ’, ὦ
φίλοι, χοαῖσι ταῖσδε νερτέρων ὕμνους ἐπευφημεῖτε, τόν τε
δαίμονα Δαρεῖον ἀνακαλεῖσθε, γαπότους δ’ ἐγὼ τιμὰς προπέμψω
τάσδε νερτέροις θεοῖς. βασίλεια γύναι, πρέσβος Πέρσαις, σύ τε
πέμπε χοὰς θαλάμους ὑπὸ γῆς, ἡμεῖς θ’ ὕμνοις αἰτησόμεθα
φθιμένων πομποὺς εὔφρονας εἶναι κατὰ γαίας. ἀλλά, χθόνιοι
δαίμονες ἁγνοί, Γῆ τε καὶ Ἑρμῆ, βασιλεῦ τ’ ἐνέρων, πέμψατ’
ἔνερθεν ψυχὴν ἐς φῶς· εἰ γάρ τι κακῶν ἄκος οἶδε πλέον,
μόνος ἂν θνητῶν πέρας εἴποι. ἦ ῥ’ ἀίει μου μακαρίτας
ἰσοδαίμων βασιλεὺς βάρβαρ’ ἀσαφηνῆ ἱέντος τὰ παναίολ’ αἰ‐
ανῆ δύσθροα βάγματ’, ἢ παντάλαν’ ἄχη διαβοάσω; νέρθεν ἆρα
κλύει μου; ἀλλὰ σύ μοι Γᾶ τε καὶ ἄλλοι χθονίων ἁγεμόνες
δαίμονα μεγαυχῆ ἰόντ’ αἰνέσατ’ ἐκ δόμων, Περσᾶν Σουσιγενῆ
θεόν· πέμπετε δ’ ἄνω οἷον οὔπω Περσὶς αἶ’ ἐκάλυψεν. ἦ
φίλος ἁνήρ, φίλος ὄχθος· φίλα γὰρ κέκευθεν ἤθη. Ἀιδωνεὺς
δ’ ἀναπομ‐ πὸς ἀνείης, Ἀιδωνεύς, θεῖον ἀνάκτορα Δαριᾶνα.
ἠέ. οὐδὲ γὰρ ἄνδρας ποτ’ ἀπώλλυ πολεμοφθόροισιν ἄταις,
θεομήστωρ δ’ ἐκικλή‐ σκετο Πέρσαις, θεομήστωρ δ’ ἔσκεν,ἐπεὶ
στρατὸν εὖ ποδούχει. ἠέ. βαλήν, ἀρχαῖος βαλήν, ἴθι,
ἱκοῦ· ἔλθ’ ἐπ’ ἄκρον κόρυμβον ὄχθου, κροκόβαπτον ποδὸς
εὔμαριν ἀείρων, βασιλείου τιάρας φάλαρον πιφαύσκων. βάσκε
πάτερ ἄκακε Δαριάν, οἶ. ὅπως αἰανῆ κλύῃς νέα τ’ ἄχη,
δέσποτα δεσπότου φάνηθι. Στυγία γάρ τις ἐπ’ ἀχλὺς πεπόταται·
νεολαία γὰρ ἤδη κατὰ πᾶσ’ ὄλωλεν. βάσκε πάτερ ἄκακε
Δαριάν, οἶ. αἰαῖ αἰαῖ· ὦ πολύκλαυτε φίλοισι θανών, †τί
τάδε δυνάτα δυνάτα περὶ τᾷ σᾷ δίδυμα [ διαγόεν ] ἁμάρτια;†
πᾶσαι γᾷ τᾷδ’ ἐξέφθινται τρίσκαλμοι νᾶες ἄναες ἄναες. ὦ
πιστὰ πιστῶν ἥλικές θ’ ἥβης ἐμῆς Πέρσαι γεραιοί, τίνα
πόλις πονεῖ πόνον; στένει, κέκοπται, καὶ χαράσσεται πέδον.
λεύσσων δ’ ἄκοιτιν τὴν ἐμὴν τάφου πέλας ταρβῶ, χοὰς δὲ
πρευμενὴς ἐδεξάμην. ὑμεῖς δὲ θρηνεῖτ’ ἐγγὺς ἑστῶτες τάφου
καὶ ψυχαγωγοῖς ὀρθιάζοντες γόοις οἰκτρῶς καλεῖσθέ μ’· ἐστὶ
δ’ οὐκ εὐέξοδον, ἄλλως τε πάντως χοἰ κατὰ χθονὸς θεοὶ
λαβεῖν ἀμείνους εἰσὶν ἢ μεθιέναι. ὅμως δ’ ἐκείνοις
ἐνδυναστεύσας ἐγὼ ἥκω. τάχυνε δ’ ὡς ἄμεμπτος ὦ χρόνου.
τί ἐστι Πέρσαις νεοχμὸν ἐμβριθὲς κακόν· σέβομαι μὲν
προσιδέσθαι, σέβομαι δ’ ἀντία λέξαι σέθεν ἀρχαίῳ περὶ
τάρβει. ἀλλ’ ἐπεὶ κάτωθεν ἦλθον σοῖς γόοις πεπεισμένος, μή
τι μακιστῆρα μῦθον, ἀλλὰ σύντομον λέγων εἰπὲ καὶ πέραινε
πάντα, τὴν ἐμὴν αἰδῶ μεθείς. δίεμαι μὲν χαρίσασθαι, δίεμαι
δ’ ἀντία φάσθαι, λέξας δύσλεκτα φίλοισιν. ἀλλ’ ἐπεὶ δέος
παλαιὸν σοὶ φρενῶν ἀνθίσταται, τῶν ἐμῶν λέκτρων γεραιὰ
ξύννομ’ εὐγενὲς γύναι, κλαυμάτων λήξασα τῶνδε καὶ γόων σαφές
τί μοι λέξον· ἀνθρώπεια δ’ ἄν τοι πήματ’ ἂν τύχοι βροτοῖς.
πολλὰ μὲν γὰρ ἐκ θαλάσσης, πολλὰ δ’ ἐκ χέρσου κακὰ γίγνεται
θνητοῖς, ὁ μάσσων βίοτος ἢν ταθῇ, πρόσω. ὦ βροτῶν πάντων
ὑπερσχὼν ὄλβον εὐτυχεῖ πότμῳ ὡς ἕως τ’ ἔλευσσες αὐγὰς
ἡλίου ζηλωτὸς ὢν βίοτον εὐαίωνα Πέρσαις ὡς θεὸς διήγαγες,
νῦν τέ σε ζηλῶ θανόντα, πρὶν κακῶν ἰδεῖν βάθος. πάντα γάρ,
Δαρεῖ’ ἀκούσῃ μῦθον ἐν βραχεῖ χρόνῳ. διαπεπόρθηται τὰ
Περσῶν πράγμαθ’, ὡς εἰπεῖν ἔπος. τίνι τρόπῳ; λοιμοῦ τις
ἦλθε σκηπτὸς ἢ στάσις πόλει; οὐδαμῶς· ἀλλ’ ἀμφ’ Ἀθήνας
πᾶς κατέφθαρται στρατός. τίς δ’ ἐμῶν ἐκεῖσε παίδων
ἐστρατηλάτει; φράσον. θούριος Ξέρξης, κενώσας πᾶσαν ἠπείρου
πλάκα. πεζὸς ἢ ναύτης δὲ πεῖραν τήνδ’ ἐμώρανεν τάλας;
ἀμφότερα· διπλοῦν μέτωπον ἦν δυοῖν στρατευμάτοιν. πῶς δὲ
καὶ στρατὸς τοσόσδε πεζὸς ἤνυσεν περᾶν; μηχαναῖς ἔζευξεν
Ἕλλης πορθμόν, ὥστ’ ἔχειν πόρον. καὶ τόδ’ ἐξέπραξεν,
ὥστε Βόσπορον κλῇσαι μέγαν· ὧδ’ ἔχει· γνώμης δέ πού τις
δαιμόνων ξυνήψατο. φεῦ, μέγας τις ἦλθε δαίμων, ὥστε μὴ
φρονεῖν καλῶς. ὡς ἰδεῖν τέλος πάρεστιν οἷον ἤνυσεν κακόν.
καὶ τί δὴ πράξασιν αὐτοῖς ὧδ’ ἐπιστενάζετε; ναυτικὸς
στρατὸς κακωθεὶς πεζὸν ὤλεσε στρατόν. ὧδε παμπήδην δὲ λαὸς
πᾶς κατέφθαρται δορί; πρὸς τάδ’ ὡς Σούσων μὲν ἄστυ πᾶν
κενανδρίαν στένει. ὦ πόποι κεδνῆς ἀρωγῆς κἀπικουρίας
στρατοῦ. Βακτρίων δ’ ἔρρει πανώλης δῆμος, οὐδέ τις γέρων. ὦ
μέλεος, οἵαν ἄρ’ ἥβην ξυμμάχων ἀπώλεσεν. μονάδα δὲ Ξέρξην
ἔρημόν φασιν οὐ πολλῶν μέτα— πῶς τε δὴ καὶ ποῖ τελευτᾶν;
ἔστι τις σωτηρία; ἄσμενον μολεῖν γέφυραν γαῖν δυοῖν
ζευκτηρίαν. καὶ πρὸς ἤπειρον σεσῶσθαι τήνδε, τοῦτ’ ἐτήτυμον;
ναί· λόγος κρατεῖ σαφηνὴς τοῦτό γ’, οὐδ’ ἔνι στάσις. φεῦ,
ταχεῖά γ’ ἦλθε χρησμῶν πρᾶξις, ἐς δὲ παῖδ’ ἐμὸν Ζεὺς
ἀπέσκηψεν τελευτὴν θεσφάτων· ἐγὼ δέ που διὰ μακροῦ χρόνου
τάδ’ ηὔχουν ἐκτελευτήσειν θεούς· ἀλλ’ ὅταν σπεύδῃ τις
αὐτός, χὠ θεὸς συνάπτεται. νῦν κακῶν ἔοικε πηγὴ πᾶσιν
ηὑρῆσθαι φίλοις. παῖς δ’ ἐμὸς τάδ’ οὐ κατειδὼς ἤνυσεν νέῳ
θράσει· ὅστις Ἑλλήσποντον ἱρὸν δοῦλον ὣς δεσμώμασιν
ἤλπισε σχήσειν ῥέοντα, Βόσπορον ῥόον θεοῦ· καὶ πόρον
μετερρύθμιζε, καὶ πέδαις σφυρηλάτοις περιβαλὼν πολλὴν κέλευθον
ἤνυσεν πολλῷ στρατῷ, θνητὸς ὢν θεῶν τε πάντων ᾤετ’, οὐκ
εὐβουλίᾳ, καὶ Ποσειδῶνος κρατήσειν. πῶς τάδ’ οὐ νόσος
φρενῶν εἶχε παῖδ’ ἐμόν; δέδοικα μὴ πολὺς πλούτου πόνος
οὑμὸς ἀνθρώποις γένηται τοῦ φθάσαντος ἁρπαγή. ταῦτά τοι
κακοῖς ὁμιλῶν ἀνδράσιν διδάσκεται θούριος Ξέρξης· λέγουσι δ’
ὡς σὺ μὲν μέγαν τέκνοις πλοῦτον ἐκτήσω ξὺν αἰχμῇ, τὸν δ’
ἀνανδρίας ὕπο ἔνδον αἰχμάζειν, πατρῷον δ’ ὄλβον οὐδὲν
αὐξάνειν. τοιάδ’ ἐξ ἀνδρῶν ὀνείδη πολλάκις κλύων κακῶν
τήνδ’ ἐβούλευσεν κέλευθον καὶ στράτευμ’ ἐφ’ Ἑλλάδα. τοιγάρ
σφιν ἔργον ἐστὶν ἐξειργασμένον μέγιστον, ἀείμνηστον, οἷον
οὐδέπω τόδ’ ἄστυ Σούσων ἐξεκείνωσεν πεσόν, ἐξ οὗτε τιμὴν
Ζεὺς ἄναξ τήνδ’ ὤπασεν, ἕν’ ἄνδρ’ ἁπάσης Ἀσίδος
μηλοτρόφου ταγεῖν, ἔχοντα σκῆπτρον εὐθυντήριον. Μῆδος γὰρ
ἦν ὁ πρῶτος ἡγεμὼν στρατοῦ· ἄλλος δ’ ἐκείνου παῖς τόδ’
ἔργον ἤνυσεν· φρένες γὰρ αὐτοῦ θυμὸν ᾠακοστρόφουν. τρίτος
δ’ ἀπ’ αὐτοῦ Κῦρος, εὐδαίμων ἀνήρ, ἄρξας ἔθηκε πᾶσιν
εἰρήνην φίλοις· Λυδῶν δὲ λαὸν καὶ Φρυγῶν ἐκτήσατο, Ἰωνίαν
τε πᾶσαν ἤλασεν βίᾳ. θεὸς γὰρ οὐκ ἤχθηρεν, ὡς εὔφρων
ἔφυ. Κύρου δὲ παῖς τέταρτος ηὔθυνε στρατόν. πέμπτος δὲ
Μάρδος ἦρξεν, αἰσχύνη πάτρᾳ θρόνοισί τ’ ἀρχαίοισι· τὸν δὲ
σὺν δόλῳ Ἀρταφρένης ἔκτεινεν ἐσθλὸς ἐν δόμοις, ξὺν
ἀνδράσιν φίλοισιν, οἷς τόδ’ ἦν χρέος. [ἕκτος δὲ Μάραφις,
ἕβδομος δ’ Ἀρταφρένης.] κἀγὼ πάλου τ’ ἔκυρσα τοῦπερ
ἤθελον, κἀπεστράτευσα πολλὰ σὺν πολλῷ στρατῷ· ἀλλ’ οὐ
κακὸν τοσόνδε προσέβαλον πόλει. Ξέρξης δ’ ἐμὸς παῖς ὢν νέος
νέα φρονεῖ, κοὐ μνημονεύει τὰς ἐμὰς ἐπιστολάς· εὖ γὰρ
σαφῶς τόδ’ ἴστ’, ἐμοὶ ξυνήλικες, ἅπαντες ἡμεῖς, οἳ κράτη
τάδ’ ἔσχομεν, οὐκ ἂν φανεῖμεν πήματ’ ἔρξαντες τόσα. τί
οὖν, ἄναξ Δαρεῖε, ποῖ καταστρέφεις λόγων τελευτήν; πῶς ἂν
ἐκ τούτων ἔτι πράσσοιμεν ὡς ἄριστα Περσικὸς λεώς; εἰ μὴ
στρατεύοισθ’ ἐς τὸν Ἑλλήνων τόπον, μηδ’ εἰ στράτευμα πλεῖον
τὸ Μηδικόν. αὐτὴ γὰρ ἡ γῆ ξύμμαχος κείνοις πέλει. πῶς
τοῦτ’ ἔλεξας, τίνι τρόπῳ δὲ συμμαχεῖ; κτείνουσα λιμῷ τοὺς
ὑπερπόλλους ἄγαν. ἀλλ’ εὐσταλῆ τοι λεκτὸν ἀροῦμεν στόλον.
ἀλλ’ οὐδ’ ὁ μείνας νῦν ἐν Ἑλλάδος τόποις στρατὸς κυρήσει
νοστίμου σωτηρίας. πῶς εἶπας; οὐ γὰρ πᾶν στράτευμα βαρβάρων
περᾷ τὸν Ἕλλης πορθμὸν Εὐρώπης ἄπο; παῦροι γε πολλῶν, εἴ
τι πιστεῦσαι θεῶν χρὴ θεσφάτοισιν, ἐς τὰ νῦν πεπραγμένα
βλέψαντα· συμβαίνει γὰρ οὐ τὰ μέν, τὰ δ’ οὔ. κεἴπερ τάδ’
ἐστί, πλῆθος ἔκκριτον στρατοῦ λείπει κεναῖσιν ἐλπίσιν
πεπεισμένος. μίμνουσι δ’ ἔνθα πεδίον Ἀσωπὸς ῥοαῖς ἄρδει,
φίλον πίασμα Βοιωτῶν χθονί· οὗ σφιν κακῶν ὕψιστ’ ἐπαμμένει
παθεῖν, ὕβρεως ἄποινα κἀθέων φρονημάτων· οἳ γῆν μολόντες
Ἑλλάδ’ οὐ θεῶν βρέτη ᾐδοῦντο συλᾶν οὐδὲ πιμπράναι νεώς·
βωμοὶ δ’ ἄιστοι, δαιμόνων θ’ ἱδρύματα πρόρριζα φύρδην
ἐξανέστραπται βάθρων. τοιγὰρ κακῶς δράσαντες οὐκ ἐλάσσονα
πάσχουσι, τὰ δὲ μέλλουσι, κοὐδέπω κακῶν κρηνὶς ἀπέσβηκ’
ἀλλ’ ἔτ’ ἐκπιδύεται. τόσος γὰρ ἔσται πέλανος αἱματοσφαγὴς
πρὸς γῇ Πλαταιῶν Δωρίδος λόγχης ὕπο· θῖνες νεκρῶν δὲ καὶ
τριτοσπόρῳ γονῇ ἄφωνα σημανοῦσιν ὄμμασιν βροτῶν ὡς οὐχ
ὑπέρφευ θνητὸν ὄντα χρὴ φρονεῖν. ὕβρις γὰρ ἐξανθοῦσ’
ἐκάρπωσεν στάχυν ἄτης, ὅθεν πάγκλαυτον ἐξαμᾷ θέρος.
τοιαῦθ’ ὁρῶντες τῶνδε τἀπιτίμια μέμνησθ’ Ἀθηνῶν Ἑλλάδος τε,
μηδέ τις ὑπερφρονήσας τὸν παρόντα δαίμονα ἄλλων ἐρασθεὶς
ὄλβον ἐκχέῃ μέγαν. Ζεύς τοι κολαστὴς τῶν ὑπερκόμπων ἄγαν
φρονημάτων ἔπεστιν, εὔθυνος βαρύς. πρὸς ταῦτ’ ἐκεῖνον,
σωφρονεῖν κεχρημένον, πινύσκετ’ εὐλόγοισι νουθετήμασιν, λῆξαι
θεοβλαβοῦνθ’ ὑπερκόμπῳ θράσει. σὺ δ’, ὦ γεραιὰ μῆτερ ἡ
Ξέρξου φίλη, ἐλθοῦσ’ ἐς οἴκους κόσμον ὅστις εὐπρεπὴς
λαβοῦσ’ ὑπαντίαζε παιδί. πάντα γὰρ κακῶν ὑπ’ ἄλγους λακίδες
ἀμφὶ σώματι στημορραγοῦσι ποικίλων ἐσθημάτων. ἀλλ’ αὐτὸν
εὐφρόνως σὺ πράυνον λόγοις· μόνης γάρ, οἶδα, σοῦ κλύων
ἀνέξεται. ἐγὼ δ’ ἄπειμι γῆς ὑπὸ ζόφον κάτω. ὑμεῖς δέ,
πρέσβεις, χαίρετ’, ἐν κακοῖς ὅμως ψυχῇ διδόντες ἡδονὴν καθ’
ἡμέραν, ὡς τοῖς θανοῦσι πλοῦτος οὐδὲν ὠφελεῖ. ἦ πολλὰ
καὶ παρόντα καὶ μέλλοντ’ ἔτι ἤλγησ’ ἀκούσας βαρβάροισι
πήματα. ὦ δαῖμον, ὥς με πόλλ’ ἐσέρχεται κακὰ ἄλγη,
μάλιστα δ’ ἥδε συμφορὰ δάκνει, ἀτιμίαν γε παιδὸς ἀμφὶ
σώματι ἐσθημάτων κλύουσαν, ἥ νιν ἀμπέχει. ἀλλ’ εἶμι, καὶ
λαβοῦσα κόσμον ἐκ δόμων ὑπαντιάζειν παιδί μου πειράσομαι. οὐ
γὰρ τὰ φίλτατ’ ἐν κακοῖς προδώσομεν. ὦ πόποι ἦ μεγάλας
ἀγαθᾶς τε πο‐ λισσονόμου βιοτᾶς ἐπεκύρσαμεν, εὖθ’ ὁ γηραιὸς
πανταρκὴς ἀκάκας ἄμαχος βασιλεὺς ἰσόθεος Δαρεῖος ἆρχε
χώρας. πρῶτα μὲν εὐδοκίμους στρατιὰς ἀπε‐ φαινόμεθ’, ἠδὲ
νομίσματα πύργινα πάντ’ ἐπηύθυνε, νόστοι δ’ ἐκ πολέμων
ἀπόνους ἀπαθεῖς <ἀνέρας> εὖ πράσσοντας ἆγον οἴκους.
ὅσσας δ’ εἷλε πόλεις πόρον οὐ διαβὰς Ἅλυος ποταμοῖο, οὐδ’
ἀφ’ ἑστίας συθείς, οἷαι Στρυμονίου πελά‐ γους Ἀχελωίδες
εἰσὶ πάροικοι Θρῃκίων ἐπαύλων, λίμνας τ’ ἔκτοθεν αἳ κατὰ
χέρσον ἐληλαμέναι πέρι πύργον τοῦδ’ ἄνακτος ἄιον, Ἕλλας τ’
ἀμφὶ πόρον πλατὺν εὐχόμεναι, μυχία τε Προποντίς, καὶ στόμωμα
Πόντου· νᾶσοί θ’ αἳ κατὰ πρῶν’ ἅλιον περίκλυστοι τᾷδε γᾷ
προσήμεναι οἵα Λέσβος ἐλαι‐ όφυτός τε Σάμος, Χίος ἠδὲ
Πάρος, Νάξος, Μύκο‐ νος, Τήνῳ τε συνάπτουσ’ Ἀνδρος
ἀγχιγείτων, καὶ τὰς ἀγχιάλους ἐκράτυνε μεσάκτους, Λῆμνον,
Ἰκάρου θ’ ἕδος, καὶ Ῥόδον ἠδὲ Κνίδον Κυπρίας τε πόλεις,
Πάφον, ἠδὲ Σόλους, Σαλαμῖνά τε, τᾶς νῦν ματρόπολις τῶνδ’
αἰτία στεναγμῶν. καὶ τὰς εὐκτεάνους κατὰ κλῆρον Ἰαόνιον
πολυάνδρους Ἑλλάνων ἐκράτει σφετέραις φρεσίν. ἀκάματον δὲ
παρῆν σθένος ἀνδρῶν τευχηστήρων παμμίκτων τ’ ἐπικούρων. νῦν
δ’ οὐκ ἀμφιλόγως θεότρεπτα τάδ’ αὖ φέρομεν πολέμοισι
δμαθέντες μεγάλως πλαγαῖσι ποντίαισιν. ἰώ, δύστηνος ἐγὼ
στυγερᾶς μοίρας τῆσδε κυρήσας ἀτεκμαρτοτάτης, ὡς ὠμοφρόνως
δαίμων ἐνέβη Περσῶν γενεᾷ· τί πάθω τλήμων; λέλυται γὰρ
ἐμοὶ γυίων ῥώμη τήνδ’ ἡλικίαν ἐσιδόντ’ ἀστῶν. εἴθ’
ὄφελεν, Ζεῦ, κἀμὲ μετ’ ἀνδρῶν τῶν οἰχομένων θανάτου κατὰ
μοῖρα καλύψαι. ὀτοτοῖ, βασιλεῦ, στρατιᾶς ἀγαθῆς καὶ
περσονόμου τιμῆς μεγάλης, κόσμου τ’ ἀνδρῶν, οὓς νῦν δαίμων
ἐπέκειρεν. γᾶ δ’ αἰάζει τὰν ἐγγαίαν ἥβαν Ξέρξᾳ κταμέναν
Ἅιδου σάκτορι Περσᾶν. ᾁδοβάται γὰρ πολλοὶ φῶτες, χώρας
ἄνθος, τοξοδάμαντες, πάνυ ταρφύς τις μυριὰς ἀνδρῶν,
ἐξέφθινται. αἰαῖ αἰαῖ κεδνᾶς ἀλκᾶς. Ἀσία δὲ χθών,
βασιλεῦ γαίας, αἰνῶς αἰνῶς ἐπὶ γόνυ κέκλιται. ὅδ’ ἐγώ,
οἰοῖ, αἰακτὸς μέλεος γέννᾳ γᾷ τε πατρῴᾳ κακὸν ἄρ’
ἐγενόμαν. πρόσφθογγόν σοι νόστου τὰν κακοφάτιδα βοάν,
κακομέλετον ἰὰν Μαριανδυνοῦ θρηνητῆρος πέμψω πέμψω, πολύδακρυν
ἰαχάν. ἵετ’ αἰανῆ [καὶ] πάνδυρτον δύσθροον αὐδάν. δαίμων
γὰρ ὅδ’ αὖ μετάτροπος ἐπ’ ἐμοί. ἥσω τοι τὰν πάνδυρτον,
σὰ πάθη τε σέβων ἁλίτυπά τε βάρη, πόλεως γέννας πενθητῆρος·
<κλάγξω> κλάγξω δὲ γόον ἀρίδακρυν. Ἰάνων γὰρ ἀπηύρα,
Ἰάνων ναύφρακτος Ἄρης ἑτεραλκὴς νυχίαν πλάκα κερσάμενος
δυσδαίμονά τ’ ἀκτάν. οἰοιοῖ βόα καὶ πάντ’ ἐκπεύθου.— ποῦ
δὲ φίλων ἄλλος ὄχλος, ποῦ δέ σοι παραστάται, οἷος ἦν
Φαρανδάκης, Σούσας, Πελάγων, [καὶ] Δοτάμας, ἠδ’ Ἀ‐ γδαβάτας,
Ψάμμις, Σουσισκάνης τ’ Ἀγβάτανα λιπών; ὀλοοὺς ἀπέλειπον
Τυρίας ἐκ ναὸς ἔρροντας ἐπ’ ἀκταῖς Σαλαμινιάσι στυφελοῦ
θείνοντας ἐπ’ ἀκτᾶς. οἰοιοῖ, <βόα>· ποῦ σοι Φαρνοῦχος
Ἀριόμαρδός τ’ ἀγαθός, ποῦ δὲ Σευάλκης ἄναξ, ἢ Λίλαιος
εὐπάτωρ, Μέμφις, Θάρυβις, καὶ Μασίστρας, Ἀρτεμβάρης τ’ ἠδ’
Ὑσταίχμας; τάδε σ’ ἐπανερόμαν. ἰὼ ἰώ μοί μοι τὰς ὠγυγίους
κατιδόντες στυγνὰς Ἀθάνας πάντες ἑνὶ πιτύλῳ, ἐὴ ἐή,
τλάμονες ἀσπαίρουσι χέρσῳ. ἦ καὶ τὸν Περσᾶν αὐτοῦ τὸν
σὸν πιστὸν πάντ’ ὀφθαλμὸν μυρία μυρία πεμπαστὰν Βατανώχου
παῖδ’ Ἄλπιστον τοῦ Σησάμα τοῦ Μεγαβάτα, Πάρθον τε μέγαν τ’
Οἰβάρην ἔλιπες ἔλιπες; ὢ ὢ <ὢ> δᾴων. Πέρσαις ἀγαυοῖς
κακὰ πρόκακα λέγεις. <ἰὼ ἰὼ> δῆτα ἴυγγ’ ἀγαθῶν ἑτάρων
μοι [ὑπομιμνήσκεις] <κινεῖς> ἄλαστα στυγνὰ πρόκακα λέγων.
βοᾷ βοᾷ <μοι> μελέων ἔντοσθεν ἦτορ. καὶ μὴν ἄλλους γε
ποθοῦμεν, Μάρδων ἀνδρῶν μυριοταγὸν Ξάνθιν ἄρειόν τ’
Ἀγχάρην, Δίαιξίν τ’ ἠδ’ Ἀρσάκην ἱππιάνακτας, Κηγδαδάταν καὶ
Λυθίμναν Τόλμον τ’ αἰχμᾶς ἀκόρεστον. ἔταφον ἔταφον, οὐκ
ἀμφὶ σκηναῖς τροχηλάτοισιν ὄπιθεν [δ’·] ἑπομένους. βεβᾶσι
γὰρ τοίπερ ἀγρέται στρατοῦ. βεβᾶσιν, οἴ, νώνυμοι. ἰὴ ἰή,
ἰὼ ἰώ. ἰὼ ἰώ, δαίμονες, ἔθεθ’ ἄελπτον κακὸν διαπρέπον,
οἷον δέδορκεν Ἄτα. πεπλήγμεθ’ οἵᾳ δῑ αἰῶνος τύχᾳ·
πεπλήγμεθ’· εὔδηλα γάρ· νέᾳ νέᾳ δύᾳ δύᾳ. κύρσαντες οὐκ
εὐτυχῶς Ἰάνων ναυβατᾶν. δυσπόλεμον δὴ γένος τὸ Περσᾶν. πῶς
δ’ οὔ; στρατὸν μὲν τοσοῦ‐ τον τάλας πέπληγμαι. τί δ’ οὔκ;
ὄλωλεν μεγάλως τὰ Περσᾶν. ὁρᾷς τὸ λοιπὸν τόδε τᾶς ἐμᾶς
στολᾶς; ὁρῶ ὁρῶ. τόνδε τ’ ὀιστοδέγμονα— τί τόδε λέγεις
σεσωσμένον; θησαυρὸν βελέεσσιν; βαιά γ’ ὡς ἀπὸ πολλῶν.
ἐσπανίσμεθ’ ἀρωγῶν. Ἰάνων λαὸς οὐ φυγαίχμας. ἀγανόρειος·
κατεῖ‐ δον δὲ πῆμ’ ἄελπτον. τραπέντα ναύφρακτον ἐρεῖς
ὅμιλον; πέπλον δ’ ἐπέρρηξ’ ἐπὶ συμφορᾷ κακοῦ. παπαῖ παπαῖ.
καὶ πλέον ἢ παπαῖ μὲν οὖν. δίδυμα γάρ ἐστι καὶ τριπλᾶ—
λυπρά, χάρματα δ’ ἐχθροῖς. καὶ σθένος γ’ ἐκολούσθη— γυμνός
εἰμι προπομπῶν. φίλων ἄταισι ποντίαισιν· δίαινε δίαινε πῆμα·
πρὸς δόμους δ’ ἴθι. αἰαῖ αἰαῖ, δύα δύα. βόα νυν
ἀντίδουπά μοι. δόσιν κακὰν κακῶν κακοῖς. ἴυζε μέλος ὁμοῦ
τιθείς. ὀτοτοτοτοῖ. βαρεῖά γ’ ἅδε συμφορά. οἲ μάλα καὶ
τόδ’ ἀλγῶ. ἔρεσσ’ ἔρεσσε καὶ στέναζ’ ἐμὴν χάριν.
διαίνομαι γοεδνὸς ὤν. βόα νυν ἀντίδουπά μοι. μέλειν πάρεστι,
δέσποτα. ἐπορθίαζέ νυν γόοις. ὀτοτοτοτοῖ. μέλαινα δ’
ἀμμεμείξεται, οἴ, στονόεσσα πλαγά. καὶ στέρν’ ἄρασσε
κἀπιβόα τὸ Μύσιον. ἄνῑ ἄνια. καί μοι γενείου πέρθε
λευκήρη τρίχα. ἄπριγδ’ ἄπριγδα μάλα γοεδνά. ἀύτει δ’ ὀξύ.
καὶ τάδ’ ἔρξω. πέπλον δ’ ἔρεικε κολπίαν ἀκμῇ χερῶν. ἄνῑ
ἄνια. καὶ ψάλλ’ ἔθειραν καὶ κατοίκτισαι στρατόν. ἄπριγδ’
ἄπριγδα μάλα γοεδνά. διαίνου δ’ ὄσσε. τέγγομαί τοι. βόα νυν
ἀντίδουπά μοι. οἰοῖ οἰοῖ. αἰακτὸς ἐς δόμους κίε. ἰὼ
ἰώ, [Περσὶς αἶα δύσβατος]. ἰωὰ δὴ κατ’ ἄστυ. ἰωὰ δῆτα,
ναὶ ναί. γοᾶσθ’ ἁβροβάται. ἰὼ ἰώ, Περσὶς αἶα δύσβατος.
ἰὴ ἰὴ τρισκάλμοισιν, ἰὴ ἰή, βάρισιν ὀλόμενοι. πέμψω τοί
σε δυσθρόοις γόοις.