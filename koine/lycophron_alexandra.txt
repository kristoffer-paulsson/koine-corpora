λέξω τὰ πάντα νητρεκῶς, ἅ μ’ ἱστορεῖς, ἀρχῆς ἀπ’ ἄκρας·
ἢν δὲ μηκυνθῇ λόγος, σύγγνωθι δέσποτ’· οὐ γὰρ ἥσυχος κόρη
ἔλυσε χρησμῶν, ὡς πρίν, αἰόλον στόμα, ἀλλ’ ἄσπετον χέασα
παμμιγῆ βοὴν δαφνηφάγων φοίβαζεν ἐκ λαιμῶν ὄπα, Σφιγγὸς
κελαινῆς γῆρυν ἐκμιμουμένη. τῶν ἅσσα θυμῷ καὶ διὰ μνήμης
ἔχω, κλύοις ἄν, ὦναξ, κἀναπεμπάζων φρενὶ πυκνῇ διοίχνει
δυσφάτους αἰνιγμάτων οἴμας τυλίσσων, ᾗπερ εὐμαθὴς τρίβος
ὀρθῇ κελεύθῳ τἀν σκότῳ ποδηγετεῖ. ἐγὼ δ’ ἄκραν βαλβῖδα
μηρίνθου σχάσας, ἄνειμι λοξῶν εἰς διεξόδους ἐπῶν, πρώτην
ἀράξας νύσσαν ὡς πτηνὸς δρομεύς. Ἠὼς μὲν αἰπὺν ἄρτι
Φηγίου πάγον κραιπνοῖς ὑπερποτᾶτο Πηγάσου πτεροῖς, Τιθωνὸν ἐν
κοίταισι τῆς Κέρνης πέλας λιποῦσα, τὸν σὸν ἀμφιμήτριον
κάσιν. οἱ δ’ οὖσα γρώνης εὐγάληνα χερμάδος ναῦται λίαζον
κἀπὸ γῆς ἐσχάζοσαν ὕσπληγγας. αἱ δὲ παρθενοκτόνον Θέτιν
ἰουλόπεζοι θεῖνον εὐῶπες σπάθαις πελαργοχρῶτες, αἱ Φαλακραῖαι
κόραι, ὑπὲρ Καλυδνῶν λευκὰ φαίνουσαι πτίλα, ἄφλαστα, καὶ
φώσσωνας ὠργυιωμένους ἀπαρκτίαις πρηστῆρος αἴθωνος πνοαῖς. ἡ
δ’ ἔνθεον σχάσασα βακχεῖον στόμα, ἄτης ἀπ’ ἄκρων
βουπλανοκτίστων λόφων, τοιῶνδ’ ἀπ’ ἀρχῆς ἦρχ’ Ἀλεξάνδρα
λόγων· αἰαῖ, τάλαινα θηλαμών, κεκαυμένη καὶ πρόσθε μὲν
πεύκαισιν οὐλαμηφόροις τριεσπέρου λέοντος, ὅν ποτε γνάθοις
Τρίτωνος ἠμάλαψε κάρχαρος κύων· ἔμπνους δὲ δαιτρὸς ἡπάτων
φλοιδούμενος τινθῷ λέβητος ἀφλόγοις ἐπ’ ἐσχάραις σμήριγγας
ἐστάλαξε κωδείας πέδῳ, ὁ τεκνοραίστης, λυμεὼν ἐμῆς πάτρας,
ὁ δευτέραν τεκοῦσαν ἄτρωτον βαρεῖ τύψας ἀτράκτῳ στέρνον,
ἔν τ’ αὐλῷ μέσῳ πατρὸς παλαιστοῦ χερσὶν ὀχμάσας δέμας
Κρόνου παρ’ αἰπὺν ὄχθον, ἔνθα γηγενοῦς ἵππων ταρακτής
ἐστιν Ἰσχένου τάφος, ὁ τὴν θαλάσσης Αὐσονίτιδος μυχοὺς
στενοὺς ὀπιπεύουσαν ἀγρίαν κύνα κτανὼν ὑπὲρ σπήλυγγος
ἰχθυωμένην, ταυροσφάγον λέαιναν, ἣν αὖθις πατὴρ σάρκας
καταίθων λοφνίσιν δωμήσατο, Λέπτυνιν οὐ τρέμουσαν, οὐδαίαν
θεόν· ἐξηνάριξεν ὅν ποτ’ ἀξίφῳ δόλῳ νέκυς, τὸν Ἅιδην
δεξιούμενον πάλαι· λεύσσω σε, τλῆμον, δεύτερον πυρουμένην ταῖς
τ’ Αἰακείοις χερσὶ τοῖς τε Ταντάλου Λέτριναν οἰκουροῦσι
λειψάνοις πυρὸς παιδὸς καταβρωθέντος αἰθάλῳ δέμας, τοῖς
Τευταρείοις βουκόλου πτερώμασι· τὰ πάντα πρὸς φῶς ἡ βαρύζηλος
δάμαρ, στείλασα κοῦρον τὸν κατήγορον χθονός, ἄξει, πατρὸς
μομφαῖσιν ἠγριωμένη, λέκτρων θ’ ἕκατι τῶν τ’ ἐπεισάκτων
γάμων. αὐτὴ δὲ φαρμακουργός, οὐκ ἰάσιμον ἕλκος δρακοῦσα
τοῦ ξυνευνέτου λυγρὸν Γιγαντοραίστοις ἄρδισιν τετρωμένου πρὸς
ἀνθοπλίτου, ξυνὸν ὀγχήσει μόρον, πύργων ἀπ’ ἄκρων πρὸς
νεόδμητον νέκυν ῥοιζηδὸν ἐκβράσασα κύμβαχον δέμας· πόθῳ δὲ
τοῦ θανόντος ἠγκιστρωμένη, ψυχὴν περὶ σπαίροντι φυσήσει
νεκρῷ. στένω, στένω σε δισσὰ καὶ τριπλᾶ, δορὸς αὖθις πρὸς
ἀλκὴν καὶ διαρπαγὰς δόμων καὶ πῦρ ἐναυγάζουσαν αἰστωτήριον.
στένω σε, πάτρα, καὶ τάφους Ἀτλαντίδος δύπτου κέλωρος, ὅς
ποτ’ ἐν ῥαπτῷ κύτει, ὁποῖα πορκὸς Ἰστριεὺς τετρασκελής,
ἀσκῷ μονήρης ἀμφελυτρώσας δέμας, Ῥειθυμνιάτης κέπφος ὣς
ἐνήξατο, Ζήρυνθον ἄντρον τῆς κυνοσφαγοῦς θεᾶς λιπὼν ἐρυμνὸν
κτίσμα Κυρβάντων Σάον, ὅτ’ ἠμάθυνε πᾶσαν ὀμβρήσας χθόνα
Ζηνὸς καχλάζων νασμός· οἱ δὲ πρὸς πέδῳ πύργοι κατηρείποντο,
τοὶ δὲ λοισθίαν νήχοντο μοῖραν προὐμμάτων δεδορκότες. φηγὸν
δὲ καὶ δρύκαρπα καὶ γλυκὺν βότρυν φάλλαι τε καὶ δελφῖνες αἵ
τ’ ἐπ’ ἀρσένων φέρβοντο φῶκαι λέκτρα θουρῶσαι βροτῶν. λεύσσω
θέοντα γρυνὸν ἐπτερωμένον τρήρωνος εἰς ἅρπαγμα Πεφναίας
κυνός, ἣν τόργος ὑγρόφοιτος ἐκλοχεύεται, κελυφάνου στρόβιλον
ὠστρακωμένην. καὶ δή σε ναύτην Ἁχερουσία τρίβος καταιβάτις
πύγαργον, οὐ πατρὸς κόπρους στείβοντα ῥακτῶν βουστάθμων,
ξενώσεται, ὡς πρόσθε, κάλλους τὸν θυωρίτην τριπλαῖς. ἀλλ’
ὀστρίμων μὲν ἀντὶ Γαμφηλὰς ὄνου καὶ Λᾶν περάσεις, ἀντὶ δ’
εὐχίλου κάπης καὶ μηλιαυθμῶν ἠδὲ χερσαίας πλάτης τράμπις σ’
ὀχήσει καὶ Φερέκλειοι πόδες δισσὰς σαλάμβας κἀπὶ Γυθείου
πλάκας, ἐν αἷσι πρὸς κύνουρα καμπύλους σχάσας πεύκης
ὀδόντας, ἕκτορας πλημμυρίδος, σκαρθμῶν ἰαύσεις εἰναφώσσωνα
στόλον. καὶ τὴν ἄνυμφον πόρτιν ἁρπάσας λύκος, δυοῖν
πελειαῖν ὠρφανισμένην γονῆς καὶ δευτέραν εἰς ἄρκυν ὀθνείων
βρόχων ληῖτιν ἐμπταίσασαν ἰξευτοῦ πτερῷ, Θύσαισιν ἁρμοῖ
μηλάτων ἀπάργματα φλέγουσαν ἐν κρόκαισι καὶ Βύνῃ θεᾷ,
θρέξεις ὑπὲρ Σκάνδειαν Αἰγίλου τ’ ἄκραν, αἴθων ἐπακτὴρ
καγχαλῶν ἀγρεύματι. νήσῳ δ’ ἐνὶ δράκοντος ἐκχέας πόθον
Ἀκτῆς, διμόρφου γηγενοῦς σκηπτουχίας, τὴν δευτέραν ἕωλον οὐκ
ὄψει Κύπριν, ψυχρὸν παραγκάλισμα κἀξ ὀνειράτων κεναῖς
αφάσσων ὠλέναισι δέμνια. ὁ γάρ σε συλλέκτροιο Φλεγραίας πόσις
στυγνὸς Τορώνης, ᾧ γέλως ἀπέχθεται καὶ δάκρυ, νῆις δ’
ἐστὶ καὶ τητώμενος ἀμφοῖν, ὁ Θρῄκης ἔκ ποτ’ εἰς ἐπακτίαν
Τρίτωνος ἐκβολαῖσιν ἠλοκισμένην χέρσον περάσας, οὐχὶ
ναυβάτῃ στόλῳ, ἀλλ’ ἀστίβητον οἶμον, οἷά τις σιφνεύς,
κευθμῶνος ἐν σήραγγι τετρήνας μυχούς, νέρθεν θαλάσσης
ἀτραποὺς διήνυσε, τέκνων ἀλύξας τὰς ξενοκτόνους πάλας καὶ
πατρὶ πέμψας τὰς ἐπηκόους λιτὰς στῆσαι παλίμπουν εἰς πάτραν,
ὅθεν πλάνης Παλληνίαν ἐπῆλθε γηγενῶν τροφόν— κεῖνός σε,
Γουνεὺς ὥσπερ, ἐργάτης δίκης τῆς θ’ Ἡλίου θυγατρὸς Ἰχναίας
βραβεύς, ἐπεσβολήσας λυγρὰ νοσφιεῖ γάμων, λίπτοντα κάσσης
ἐκβαλὼν πελειάδος· ὅς τοὺς Λύκου τε καὶ Χιμαιρέως τάφους
χρησμοῖσι κυδαίνοντας οὐκ αἰδούμενος οὐδ’ Ἀνθέως ἔρωτας
οὐδὲ τὸν ξένοις σύνδορπον Αἰγαίωνος ἁγνίτην πάγον ἔτλης
θεῶν ἀλοιτὸς ἐκβῆναι δίκην, λάξας τράπεζαν κἀνακυπώσας
Θέμιν, ἄρκτου τιθήνης ἐκμεμαγμένος τρόπους. τοιγὰρ ψαλάξεις
εἰς κενὸν νευρᾶς κτύπον, ἄσιτα κὰδώρητα φορμίζων μέλη·
κλαίων δὲ πάτραν τὴν πρὶν ῇθαλωμένην ἵξῃ χεροῖν εἴδωλον
ἠγκαλισμένος τῆς πενταλέκτρου θυιάδος Πλευρωνίας. γυιαὶ γὰρ
εὐναστῆρας ἄμναμοι τριπλαῖς πήναις κατεκλώσαντο δηναιᾶς Ἁλός
νυμφεῖα πεντάγαμβρα δαίσασθαι γάμων. δοιὼ μὲν ἁρπακτῆρας
αὐγάσει λύκους, πτηνοὺς τριόρχας αἰετοὺς ὀφθαλμίας, τὸν δ’
ἐκ Πλυνοῦ τε κἀπὸ Καρικῶν ποτῶν βλαστόντα ῥίζης, ἡμικρῆτα
βάρβαρον, Ἐπειόν, οὐκ Ἀργεῖον ἀκραιφνῆ γοναῖς. οὗ πάππον
ἐν γαμφαῖσιν Ἐνναία ποτὲ Ἕρκυνν’ Ἐρινὺς Θουρία Ξιφηφόρος
ἄσαρκα μιστύλασα τύμβευσεν φάρῳ, τὸν ὠλενὶτην χόνδρον
ἐνδατουμένη. ὃν δὴ δὶς ἡβήσαντα καὶ βαρὺν πόθον φυγόντα
Ναυμέδοντος ἁρπακτήριον ἔστειλ’ Ἐρεχθεὺς εἰς Λετριναίους
γύας λευρὰν ἀλετρεύσοντα Μόλπιδος πέτραν, τοῦ Ζηνὶ
δαιτρευθέντος Ὀμβρίῳ δέμας, γαμβροκτόνον ῥαίσοντα
πενθεροφθόροις βουλαῖς ἀνἀγνοις, ἃς ὁ Καδμίλου γόνος
ἤρτυσε. τὸν δὲ λοῖσθον ἐκπιὼν σκύφον φερωνύμους ἔδυψε
Νηρέως τάφους, πανώλεθρον κηλῖδα θωύξας γένει, ὁ τὴν πόδαργον
Ψύλλαν ἡνιοστροφῶν καὶ τὴν ὁπλαῖς (/Αρπινναν Ἁρπυίαις ἴσην.
τὸν δ’ αὖ τέταρτον αὐθόμαιμον ὄψεται κίρκου καταρρακτῆρος,
ὅν τε συγγόνων τὰ δευτερεῖα τῆς δαϊσφάλτου πάλης λαβόντα
κηρύξουσιν. ἐν δὲ δεμνίοις τὸν ἐξ ὀνείρων πέμπτον
ἐστροβημένον εἰδωλοπλάστῳ προσκαταξανεῖ ῥέθει, τὸν
μελλόνυμφον εὐνέτην Κυταϊκῆς, τῆς ξεινοβάκχης, ὅν ποτ’
Οἰνώνης φυγάς, μύρμων τὸν ἑξάπεζον ἀνδρώσας στρατόν,
Πελασγικὸν Τυφῶνα γεννᾶται πατήρ, ἀφ’ ἑπτὰ παίδων φεψάλῳ
σποδουμένων μοῦνον φλέγουσαν ἐξαλύξαντα σποδόν. χὠ μὲν
παλιμπόρευτον ἵξεται τρίβον, σφῆκας δαφοινοὺς χηραμῶν
ἀνειρύσας, ὁποῖα κοῦρος δῶμα κινήσας καπνῷ· οἱ δ’ αὖ
προγεννήτειραν οὐλαμωνύμου βύκταισι χερνίψαντες ὠμησταὶ πόριν,
τοῦ Σκυρίου δράκοντος ἔντοκον λεχώ, ἣν ὁ ξύνευνος
Σαλμυδησίας ἁλὸς ἐντὸς ματεύων, Ἑλλάδος καρατόμον, δαρὸν
φαληριῶσαν οἰκήσει σπίλον Κελτοῦ πρὸς ἐκβολαῖσι λιμναίων
ποτῶν, ποθῶν δάμαρτα, τήν ποτ’ ἐν σφαγαῖς κεμὰς λαιμὸν
προθεῖσα φασγάνων ἒκ ῥύσεται. βαθὺς δ’ ἔσω ῥηγμῖνος
αὐδηθήσεται ἔρημος ἐν κρόκαισι νυμφίου δρόμος, στένοντος
ἄτας καὶ κενὴν ναυκληρίαν καὶ τὴν ἄφαντον εἶδος
ἠλλοιωμένην γραῖαν σφαγείων ἠδὲ χερνίβων πέλας Ἅιδου τε
παφλάζοντος ἐκ βυθῶν φλογὶ κρατῆρος, ὃν μέλαινα ποιφύξει
φθιτῶν σάρκας λεβητίζουσα δαιταλουργίᾳ. χὠ μὲν πατήσει χῶρον
αἰάζων Σκύθην, εἰς πέντε που πλειῶνας ἱμείρων λέχους. οἱ δ’
ἀμφὶ βωμὸν τοῦ προμάντιος Κρόνου σὺν μητρὶ τέκνων νηπίων
κρεανόμου ὅρκων τὸ δευτεροῦχον ἄρσαντες ζυγὸν στερρὰν
ἐνοπλίσουσιν ὠλέναις πλάτην, σωτῆρα Βάκχον τῶν πάροιθε
πημάτων Σφάλτην ἀνευάζοντες, ᾧ ποτ’ ἐν μυχοῖς Δελφινίου παρ’
ἄντρα Κερδῴου θεοῦ Ταύρῳ κρυφαίας χέρνιβας κατάρξεται ὁ
χιλίαρχος τοῦ πολιρραίστου στρατοῦ. ᾧ θυμάτων πρόσπαιον
ἐκτίνων χάριν δαίμων Ἐνόρχης Φιγαλεὺς Φαυστήριος λέοντα
θοίνης, ἴχνος ἐμπλέξας λύγοις, σχήσει, τὸ μὴ πρόρριζον
αἰστῶσαι στάχυν κείροντ’ ὀδόντι καὶ λαφυστίαις γνάθοις.
λεύσσω πάλαι δὴ σπεῖραν ὁλκαίων κακῶν, σύρουσαν ἅλμῃ
κἀπιροιζοῦσαν πάτρᾳ δεινὰς ἀπειλὰς καὶ πυριφλέκτους βλάβας.
Ὡς μή σε Κάδμος ὤφελ’ ἐν περιρρύτῳ Ἴσσῃ φυτεῦσαι δυσμενῶν
ποδηγέτην, τέταρτον ἐξ Ἄτλαντος ἀθλίου σπόρον, τῶν
αὐθομαίμων συγκατασκάπτην Πρύλιν, τόμουρε πρὸς τὰ λῷστα
νημερτέστατε· μήδ’ Αἰσακείων οὑμὸς ὤφελεν πατὴρ χρησμῶν
ἀπῶσαι νυκτίφοιτα δείματα, μιᾷ δὲ κρύψαι τοὺς διπλοῦς ὑπὲρ
πάτρας μοίρᾳ, τεφρώσας γυῖα Λημναίῳ πυρί· οὐκ ἂν τοσῶνδε
κῦμ’ ἐπέκλυσεν κακῶν. καὶ δὴ Παλαίμων δέρκεται βρεφοκτόνος
ζέουσαν αἰθυίαισι πλεκτανοστόλοις γραῖαν ξύνευνον Ὠγένου
Τιτηνίδα. καὶ δὴ διπλᾶ σὺν πατρὶ ῥαίεται τέκνα, στερρῷ
τυπέντι κλεῖδας εὐάρχῳ μύλῳ, τὰ πρόσθεν αὐλητῆρος
ἐκπεφευγότα ψυδραῖσι φήμαις λαρνακοφθόρους ῥιφάς, ᾧ δὴ
πιθήσας στυγνὸς ἄρταμος τέκνων, αἰθυιόθρεπτος πορκέων
λιναγρέτης, κρηθμοῖσι καὶ ῥαιβοῖσι νηρίταις φίλος, χηλῷ
κατεδρύφαξε διπτύχους γονάς. σὺν τοῖς δ’ ὁ τλήμων, μητρὸς οὐ
φράσας θεᾶς μνήμων ἐφετμάς, ἀλλᾶ ληθάργῳ σφαλείς, πρηνὴς
θανεῖται στέρνον οὐτασθεὶς ξίφει. καὶ δὴ στένει Μύρινα καὶ
παράκτιοι ἵππων φριμαγμὸν ᾐόνες δεδεγμέναι, ὅταν Πελασγὸν
ἅλμα λαιψηροῦ ποδὸς εἰς θῖν’ ἐρείσας λοισθίαν αἴθων λύκος
κρηναῖον ἐξ ἄμμοιο ῥοιβδήσῃ γάνος, πηγὰς ἀνοίξας τὰς
πάλαι κεκρυμμένας. καὶ δὴ καταίθει γαῖαν ὀρχηστὴς Ἄρης,
στρόμβῳ τὸν αἱματηρὸν ἐξάρχων νόμον. ἅπασα δὲ χθὼν
προὐμμάτων δῃουμένη κεῖται, πέφρικαν δ’ ὥστε ληίου γύαι
λόγχαις ἀποστίλβοντες, οἰμωγὴ δέ μοι ἐν ὠσὶ πύργων ἐξ
ἄκρων ἰνδάλλεται, πρὸς αἰθέρος κυροῦσα νηνέμους ἕδρας,
γόῳ γυναικῶν καὶ καταρραγαῖς πέπλων, ἄλλην ἐπ’ ἄλλῃ
συμφορὰν δεδεγμένων. Ἐκεῖνό σ’, ὦ τάλαινα καρδία, κακὸν
ἐκεῖνο δάψει πημάτων ὑπέρτατον, εὖτ’ ἂν λαβράζων περκνὸς
αἰχμητὴς χάρων, πτεροῖσι χέρσον αἰετὸς διαγράφων ῥαιβῷ
τυπωτὴν τόρμαν ἀγκύλῃ βάσει, κλάζων τ’ ἄμικτον στόματι
ῥιγίστην βοήν, τὸν φίλτατόν σου τῶν ἀγαστόρων τρόφιν Πτῴου
τε πατρός ἁρπάσας μετάρσιον, ὄνυξι γαμφηλαῖσί θ’ αἱμάσσων
δέμας, ἔγχωρα τίφη καὶ πέδον χραίνῃ φόνῳ, λευρᾶς βοώτης
γατομῶν δῑ αὔλακος. λαβὼν δὲ ταύρου τοῦ πεφασμένου δάνος,
σκεθρῷ ταλάντῳ τρυτάνης ἠρτημένον, αὖθις τὸν ἀντίποινον
ἐγχέας ἴσον Πακτώλιον σταθμοῖσι τηλαυγῆ μύδρον, κρατῆρα
Βάκχου δύσεται, κεκλαυσμένος νύμφαισιν αἳ φίλαντο Βηφύρου
γάνος Λειβηθρίην θ’ ὕπερθε Πιμπλείας σκοπήν, ὁ νεκροπέρνας,
ὃς προδειμαίνων πότμον καὶ θῆλυν ἀμφὶ σῶμα τλήσεται πέπλον
δῦναι, παρ’ ἱστοῖς κερκίδος ψαύσας κρότων, καὶ λοῖσθος εἰς
γῆν δυσμενῶν ῥῖψαι πόδα, τὸ σόν, ξύναιμε, κἀν ὕπνῳ
πτήσσων δόρυ. ὦ δαῖμον, οἷον κίον’ αἰστώσεις δόμων,
ἔρεισμα πάτρας δυστυχοῦς ὑποσπάσας· οὐ μὴν ἀνατεί γ’ οὐδ’
ἄνευ μόχθων πικρῶν πένθους θ’ ὁ λῃστὴς Δωριεὺς γελᾷ
στρατός, ἐπεγκαχάζων τοῦ δεδουπότος μόρῳ, ἀλλ’ ἀμφὶ
πρύμναις τὴν πανυστάτην δραμὼν πεύκαις βίου βαλβῖδα
συμφλεχθήσεται, καλῶν ἐπ’ εὐχαῖς πλεῖστα Φύξιον Δία
πορθουμένοισι κῆρας ἀρκέσαι πικράς. τότ’ οὔτε τάφρος, οὔτε
ναυλόχων σταθμῶν πρόβλημα καὶ σταυροῖσι κορσωτὴ πτέρυξ, οὐ
γεῖσα χραισμήσουσιν, οὐδ’ ἐπάλξιες· ἀλλ’ ὡς μέλισσαι
συμπεφυρμένοι καπνῷ καὶ λιγνύος ῥιπαῖσι καὶ γρυνῶν βολαῖς
ἄφλαστα καὶ κόρυμβα καὶ κλῃδῶν θρόνους πυκνοὶ κυβιστητῆρες
ἐξ ἑδωλίων πηδῶντες αἱμάξουσιν ὀθνείαν κόνιν. πολλοὺς δ’
ἀριστεῖς πρωτόλειά θ’ Ἑλλάδος αἰχμῇ φέροντας καὶ σποραῖς
ὠγκωμένους, αἱ σαὶ καταξανοῦσιν ὄβριμοι χέρες, φόνῳ
βλύουσαι κἀπιμαιμῶσαι μάχης. ἐγὼ δὲ πένθος οὐχὶ μεῖον
οἴσομαι, τὰς σὰς στένουσα καὶ δῑ αἰῶνος ταφάς. οἰκτρὸν
γάρ, οἰκτρὸν κεῖν’ ἐπόψομαι φάος καὶ πημάτων ὕψιστον, ὧν
κράντης χρόνος, μήνης ἑλίσσων κύκλον, αὐδηθήσεται. αἰαῖ,
στενάζω καὶ σὸν εὔγλαγον θάλος, ὦ σκύμνε, τερπνὸν
ἀγκάλισμα συγγόνων, ὅς τ’ ἄγριον δράκοντα πυρφόρῳ βαλὼν
ἴυγγι τόξων, τὸν τυπέντα δ’ ἐν βρόχοις μάρψας ἀφύκτοις
βαιὸν ἀστεργῆ χρόνον, πρὸς τοῦ δαμέντος αὐτὸς οὐ
τετρωμένος, καρατομηθεὶς τύμβον αἱμάξεις πατρός. οἴμοι
δυσαίων, καὶ διπλᾶς ἀηδόνας καὶ σόν, τάλαινα, πότμον αἰάζω,
σκύλαξ. ὧν τὴν μὲν αὐτόπρεμνον ἡ τοκὰς κόνις χανοῦσα
κευθμῷ χείσεται διασφάγος, λεύσσουσαν ἄτην ἀγχίπουν
στεναγμάτων, ἵν’ ἄλμα πάππου καὶ χαμευνάδος μόροι τῆς
λαθρονύμφου πόρτιος μεμιγμένοι σκύμνῳ κέχυνται, πρὶν
λαφύξασθαι γάνος, πρὶν ἐκ λοχείας γυῖα χυτλῶσαι δρόσῳ· σὲ δ’
ὠμὰ πρὸς νυμφεῖα καὶ γαμηλίους ἄξει θυηλὰς στυγνὸς Ἴφιδος
λέων, μητρὸς κελαινῆς χέρνιβας μιμούμενος, ἣν εἰς βαθεῖαν
λαιμίσας ποιμανδρίαν στεφηφόρον βοῦν δεινὸς ἄρταμος δράκων
ῥαίσει τριπάτρῳ φασγάνῳ Κανδάονος, λύκοις τὸ πρωτόσφακτον
ὅρκιον σχάσας. σὲ δ’ ἀμφὶ κοίλην αἰχμάλωτον ᾐόνα πρέσβυν
Δολόγκων δημόλευστον ὠλένῃ ἐπεσβόλοις ἀραῖσιν ἠρεθισμένῃ
κρύψει κύπασσις χερμάδων ἐπομβρίᾳ, Μαίρας ὅταν φαιουρὸν
ἀλλάξῃς δομήν. ὁ δ’ ἀμφὶ τύμβῳ τἀγαμέμνονος δαμεὶς
κρηπῖδα πήγῳ νέρθε καλλυνεῖ πλόκῳ, ὁ πρὸς καλύπτρης τῆς
ὁμαίμονος τάλας ὠνητὸς αἰθαλωτὸν εἰς πάτραν μολών, τὸ πρὶν
δ’ ἀμυδρὸν οὔνομ’ αἰστώσας σκότῳ, ὅταν χέλυδρος πυρσὸν
ὠμόθριξ βαρὺν ἀπεμπολητὴς τῆς φυταλμίας χθονὸς φλέξας τὸν
ὠδίνοντα μορμωτὸν λόχον ἀναψαλάξῃ γαστρὸς ἑλκύσας ζυγά,
τῆς Σισυφείας δ’ ἀγκύλης λαμπουρίδος λάμψῃ κακὸν φρύκτωρον
αὐτανέψιος τοῖς εἰς στενὴν Λεύκοφρυν ἐκπεπλωκόσι καὶ
παιδοβρῶτος Πορκέως νήσους διπλᾶς. ἐγὼ δὲ τλήμων ἡ γάμους
ἀρνουμένη, ἐν παρθενῶνος λαΐνου τυκίσμασιν ἄνις τεράμνων
εἰς ἀνώροφον στέγην εἱρκτῆς ἁλιβδύσασα λυγαίας δέμας, ἡ
τὸν Θοραῖον Πτῷον Ὡρίτην θεὸν λίπτοντ’ ἀλέκτρων ἐκβαλοῦσα
δεμνίων, ὡς δὴ κορείαν ἄφθιτον πεπαμένη πρὸς γῆρας ἄκρον,
Παλλάδος ζηλώμασι τῆς μισονύμφου Λαφρίας Πυλάτιδος, τῆμος
βιαίως φάσσα πρὸς τόργου λέχος γαμψαῖσιν ἅρπαις οἰνὰς
ἑλκυσθήσομαι, ἡ πολλὰ δὴ Βούδειαν Αἴθυιαν Κόρην ἀρωγὸν
αὐδάξασα τάρροθον γάμων. ἡ δ’ εἰς τέραμνα δουρατογλύφου
στέγης γλήνας ἄνω στρέψασα χώσεται στρατῷ, ἐξ οὐρανοῦ
πεσοῦσα καὶ θρόνων Διός, ἄνακτι πάππῳ χρῆμα τιμαλφέστατον.
ἑνὸς δὲ λώβης ἀντί, μυρίων τέκνων Ἑλλὰς στενάξει πᾶσα
τοὺς κενοὺς τάφους, οὐκ ὀστοθήκαις, χοιράδων δ’ ἐφημένους,
οὐδ’ ὑστάτην κεύθοντας ἐκ πυρὸς τέφρην κρωσσοῖσι ταρχυθεῖσαν,
ἣ θέμις φθιτῶν, ἀλλ’ οὔνομ’ οἰκτρὸν καὶ κενηρίων γραφὰς
θερμοῖς τεκόντων δακρύοις λελουμένας παίδων τε καὶ θρήνοισι
τοῖς ὁμευνίδων. Ὀφέλτα καὶ μύχουρε χοιράδων Ζάραξ σπίλοι τε
καὶ Τρυχάντα καὶ τραχὺς Νέδων καὶ πάντα Διρφωσσοῖο καὶ
Διακρίων γωλειὰ καὶ Φόρκυνος οἰκητήριον, ὅσων στεναγμῶν
ἐκβεβρασμένων νεκρῶν σὺν ἡμιθραύστοις ἰκρίοις ἀκούσετε,
ὅσων δὲ φλοίσβων ῥαχίας ἀνεκβάτου δίναις παλιρροίοισιν
ἕλκοντος σάλου, ὅσων δὲ θύννων ἠλοκισμένων ῥαφὰς πρὸς
τηγάνοισι κρατός, ὧν καταιβάτης σκηπτὸς κατ’ ὄρφνην γεύσεται
δῃουμένων, ὅταν καρηβαρεῦντας ἐκ μέθης ἄγων λαμπτῆρα φαίνῃ
τὸν ποδηγέτην σκότου σίντης, ἀγρύπνῳ προσκαθήμενος τέχνῃ.
τὸν δ’ οἷα δύπτην κηρύλον διὰ στενοῦ αὐλῶνος οἴσει κῦμα
γυμνήτην φάγρον, διπλῶν μεταξὺ χοιράδων σαρούμενον. Γυραῖσι δ’
ἐν πέτραισι τερσαίνων πτερὰ στάζοντα πόντου, δευτέραν ἅλμην
σπάσει, βληθεὶς ἀπ’ ὄχθων τῷ τριωνύχῳ δορί, ᾧ νιν
κολαστὴς δεινὸς οὐτάσας λατρεὺς ἀναγκάσει φάλλαισι κοινωνεῖν
δρόμου κόκκυγα κομπάζοντα μαψαύρας στόβους. ψυχρὸν δ’ ἐπ’
ἀκταῖς ἐκβεβρασμένον νέκυν δελφῖνος ἀκτὶς Σειρία καθαυανεῖ.
τάριχον ἐν μνίοις δὲ καὶ βρύοις σαπρὸν κρύψει κατοικτίσασα
Νησαίας κάσις, δίσκου μεγίστου τάρροθος Κυναιθέως. τύμβος δὲ
γείτων ὄρτυγος πετρουμένης τρέμων φυλάξει ῥόχθον Αἰγαίας
ἁλός. τὴν Καστνίαν δὲ καὶ Μελιναίαν θεὸν λυπρὸς παρ’ Ἅιδην
δεννάσει κακορροθῶν, ἥ μιν παλεύσει δυσλύτοις οἴστρου
βρόχοις, ἔρωτας οὐκ ἔρωτας, ἀλλ’ Ἐρινύων πικρὰν ἀποψήλασα
κηρουλκὸν πάγην. ἅπασα δ’ ἄλγη δέξεται κωκυμάτων, ὅσην
Ἄρατθος ἐντὸς ἠδὲ δύσβατοι Λειβήθριαι σφίγγουσι Δωτίου
πύλαι, οἷς οὑμὸς ἔσται κἀχερουσίαν πάρα ῥηγμῖνα δαρὸν
ἐστεναγμένος γάμος. πολλῶν γὰρ ἐν σπλάγχνοισι τυμβευθήσεται
βρωθεὶς πολυστοίχοισι καμπέων γνάθοις νήριθμος ἑσμός· οἱ δ’
ἐπὶ ξένης ξένοι, παῶν ἔρημοι δεξιώσονται τάφους. τὸν μὲν
γὰρ Ἠιὼν Στρυμόνος Βισαλτία, Ἀψυνθίων ἄγχουρος ἠδὲ
Βιστόνων, κουροτρόφον πάγουρον Ἠδωνῶν πέλας κρύψει, πρὶν ἢ
Τυμφρηστὸν αὐγάσαι λέπας, τὸν πατρὶ πλεῖστον ἐστυγημένον
βροτῶν, ὅμηρον ὅς μιν θῆκε τετρήνας λύχνους, ὅτ’ εἰς νόθον
τρήρωνος ηὐνάσθη λέχος. Τρισσοὺς δὲ ταρχύσουσι Κερκάφου νάπαι
Ἄλεντος οὐκ ἄπωθε καύηκας ποτῶν· τὸν μέν, Μολοσσοῦ Κυπέως
Κοίτου κύκνον, συὸς παραπλαγχθέντα θηλείας τόκων, ὅτ’ εἰς
ὀλύνθων δῆριν ἑλκύσας σοφὴν τὸν ἀνθάμιλλον αὐτὸς ἐκ
μαντευμάτων σφαλεὶς ἰαύσει τὸν μεμορμένον πότμον· τὸν δ’ αὖ
τέταρτον ἐγγόνων Ἐρεχθέως, αἴθωνος αὐτάδελφον ἐν πλασταῖς
γραφαῖς· τρίτον δέ, τοῦ μόσσυνας Ἐκτήνων ποτὲ στερρᾷ
δικέλλῃ βουσκαφήσαντος γόνον, ὃν Γογγυλάτης εἷλε Βουλαῖος
Μυλεύς, ἀγηλάτῳ μάστιγι συνθραύσας κάρα, ἦμος ξυναίμους
πατρὸς αἱ Νυκτὸς κόραι πρὸς αὐτοφόντην στρῆνον ὥπλισαν
μόρου. δοιοὶ δὲ ῥείθρων Πυράμου πρὸς ἐκβολαῖς αὐτοκτόνοις
σφαγαῖσι Δηραίνου κύνες δμηθέντες αἰχμάσουσι λοισθίαν βοὴν
πύργων ὑπὸ πτέρναισι Παμφύλου κόρης. αἰπὺς δ’ ἁλιβρὼς
ὄχμος ἐν μεταιχμίῳ Μάγαρσος ἁγνῶν ἠρίων σταθήσεται, ὡς μὴ
βλέπωσι, μηδὲ νερτέρων ἕδρας δύντες, φόνῳ λουσθέντας
ἀλλήλων τάφους. οἱ πέντε δὲ Σφήκειαν εἰς Κεραστίαν καὶ
Σάτραχον βλώξαντες Ὑλάτου τε γῆν Μορφώ παροικήσουσι τὴν
Ζηρυνθίαν. Ὁ μὲν πατρὸς μομφαῖσιν ἠλαστρημένος Κυχρεῖος
ἄντρων Βωκάρου τε ναμάτων, οὑμὸς ξύναιμος, ὡς ὀπατρίου
φονεὺς πώλου, νόθον φίτυμα, συγγενῶν βλάβη, τοῦ λύσσαν ἐν
ποίμναισιν αἰχμητηρίαν χέαντος, ὃν χάρωνος ὠμηστοῦ δορὰ
χαλκῷ τορητὸν οὐκ ἔτευξεν ἐν μάχῃ, μίαν πρὸς Ἅιδην καὶ
φθιτοὺς πεπαμένον κέλευθον, ἣν γωρυτὸς ἔκρυψε Σκύθης, ἦμος
καταίθων θύσλα Κωμύρῳ λέων σφῷ πατρὶ λάσκε τὰς ἐπηκόους
λιτάς, σκύμνον παρ’ ἀγκάλαισιν ἀίτα βράσας. οὐ γάρ τι πείσει
φῖτυν, ὡς ὁ Λήμνιος πρηστὴρ Ἐνυοῦς, οὔποτ’ εἰς φύζαν
τραπεὶς ταῦρος βαρύφρων, δυσμενεστάτου ξένων ἔτυψε δώρῳ
σπλάγχνον, ἀρνεύσας λυγρὸν πήδημα πρὸς κνώδοντος αὐτουργοὺς
σφαγάς. ἐλᾷ δὲ πάτρας τῆλε Τραμβήλου κάσιν, ὃν ἡ ξύναιμος
πατρὸς ἐκλοχεύεται, δοθεῖσα πρωταίχμεια τῷ πυργοσκάφῳ. ἣν
δή ποτ’, ἐν ῥήτραισι δημοτῶν σταθείς, γλαυκῷ κελαινὸν δόρπον
ὤτρυνεν κυνὶ στεῖλαι τριπλᾶς θύγατρας ὁ σπείρας βάβαξ, τῷ
πᾶσαν ἅλμῃ πηλοποιοῦντι χθόνα, ὅταν κλύδωνας ἐξερεύγηται
γνάθων, λάβρῳ σαλεύων πᾶν τρικυμίᾳ πέδον. ὁ δ’ ἀντὶ πιποῦς
σκορπίον λαιμῷ σπάσας Φόρκῳ κακῆς ὠδῖνος ἔκλαυσεν βάρος,
χρῄζων πυθέσθαι πημάτων ξυμβουλίαν. Ὁ δεύτερος δὲ νῆσον
ἀγρότης μολών, χερσαῖος αὐτόδαιτος ἐγγόνων δρυὸς
λυκαινομόρφων Νυκτίμου κρεανόμων, τῶν πρόσθε μήνης φηγίνων
πύρνων ὀχὴν σπληδῷ κατ’ ἄκρον χεῖμα θαλψάντων πυρός,
χαλκωρυχήσει καὶ τὸν ἐκ βόθρου σπάσει βῶλον, δικέλλῃ πᾶν
μεταλλεύων γνύθος. οὗ φῖτυν ἠνάριξεν Οἰταῖος στόνυξ,
βουβῶνος ἐν τόρμαισι θρυλίξας δέμας. ἔγνω δ’ ὁ τλήμων σὺν
κακῷ μαθὼν ἔπος, ὡς πολλὰ χείλευς καὶ δεπαστραίων ποτῶν
μέσῳ κυλίνδει μοῖρα παμμήστωρ βροτῶν. ὁ δ’ αὐτὸς ἀργῷ πᾶς
φαληριῶν λύθρῳ, στόρθυγξ δεδουπὼς τὸν κτανόντ’ ἠμύνατο,
πλήξας ἀφύκτως ἄκρον ὀρχηστοῦ σφυρόν. τρίτος δὲ τοῦ
μάρψαντος ἐκ κοίλης πέτρας κέλωρ γίγαντος ὅπλα, τοῦ ποτ’ εἰς
λέχος λαθραῖον αὐτόκλητος Ἰδαία πόρις ἡ ζῶσ’ ἐς Ἅιδην
ἵξεται καταιβάτις, θρήνοισιν ἐκτακεῖσα, Μουνίτου τοκάς· ὃν
δή ποτ’ ἀγρώσσοντα Κρηστώνης ἔχις κτενεῖ, πατάξας πτέρναν
ἀγρίῳ βέλει, ὅταν τεκόντος αἰχμάλωτος εἰς χέρας ἡ
πατρομήτωρ τὸν δνόφῳ τεθραμμένον βάλῃ νεογνὸν σκύμνον. ᾗ
μόνῃ ζυγὸν δούλειον ἀμφήρεισαν Ἀκταίων λύκοι τῆς
ἁρπαγείσης ἀντίποινα θυιάδος, ὧν ὀστράκου στρόβιλος
ἐντετμημένος κόρσην σκεπάζει ῥῦμα φοινίου δορός. τὰ δ’ ἄλλα
θριπόβρωτος ἄψαυστος δόμων σφραγὶς δοκεύει, θάμβος ἐγχώροις
μέγα. ἃ δὴ πρὸς ἄστρων κλίμακα στήσει δρόμον τοῖς
ἡμιθνήτοις διπιύχοις Λαπερσίοις· οὓς μήποτ’, ὦ Ζεῦ σῶτερ,
εἰς πάτραν ἐμὴν στείλαις ἀρωγοὺς τῇ δισαρπάγῳ κρεκί, μηδὲ
πτερωτὰς ὁπλίσαντες ὁλκάδας πρύμνης ἀπ’ ἄκρας γυμνὸν
αἰψηρὸν πόδα εἰς Βεβρύκων ῥίψειαν ἐκβατηρίαν, μηδ’ οἱ
λεόντων τῶνδε καρτερώτεροι, ἀλκὴν ἄμικτοι, τοὺς Ἄρης
ἐφίλατο, καὶ δἶ Ἐνυώ, καὶ τριγέννητος θεὰ Βοαρμία Λογγᾶτις
Ὁμολωὶς Βία. οὐκ ἄν, τὰ χειρώνακτες ἐργάται διπλοῖ, Δρύμας
τε καὶ Πρόφαντος, ὁ Κρώμνης ἄναξ, ἐλατύπησαν κοιράνῳ
ψευδωμότῃ, ἓν ἦμαρ ἀρκέσειε πορθηταῖς λύκοις στέξαι
βαρεῖαν ἐμβολὴν ῥαιστηρίαν, καίπερ πρὸ πύργων τὸν
Καναστραῖον μέγαν ἐγχώριον γίγαντα δυσμενῶν μοχλὸν ἔχοντα,
καὶ τὸν πρῶτον εὐστόχῳ βολῇ μαιμῶντα τύψαι ποιμνίων
ἀλάστορα. οὗ δή ποτ’ αἴθων πρῶτα καινίσει δόρυ κίρκος
θρασὺς πήδημα λαιψηρὸν δικών, Γραικῶν ἄριστος, ᾧ πάλαι
τεύχει τάφους ἀκτὴ Δολόγκων εὐτρεπὴς κεκμηκότι, Μαζουσία
προὔχουσα χερσαίου κέρως. Ἀλλ’ ἔστι γάρ τις, ἔστι καὶ παρ’
ἐλπίδα ἡμῖν ἀρωγὸς πρευμενὴς ὁ Δρύμνιος δαίμων Προμανθεὺς
Αἰθίοψ Γυράψιος, ὅς, τὸν πλανήτην Ὀρθάνην ὅταν δόμοις
σίνιν καταρρακτῆρα δέξωνται πικρὸν οἱ δεινὰ κἀπόθεστα
πείσεσθαί ποτε μέλλοντες, ἔν τε δαιτὶ καὶ θαλυσίοις λοιβαῖσι
μειλίσσωσιν ἀστεργῆ Κράγον, θήσει βαρὺν κογῳὸν ἐν λέσχαις
μέσον. καὶ πρῶτα μὲν μύθοισιν ἀλλήλους ὀδὰξ βρύξουσι
κηκασμοῖσιν ὠκριωμένοι, αὖθις δ’ ἐναιχμάσουσιν αὐτανέψιοι,
ἀνεψιαῖς ὄρνισι χραισμῆσαι γάμους βιαιοκλῶπας ἁρπαγάς τε
συγγόνων χρῄζοντες, ἀλφῆς τῆς ἀεδνώτου δίκην. ἦ πολλὰ δὴ
βέλεμνα Κνηκιὼν πόρος ῥιφέντα τόλμαις αἰετῶν ἐπόψεται,
ἄπιστα καὶ θαμβητὰ Φηραίοις κλύειν. ὁ μὲν κρανείᾳ κοῖλον
οὐτάσας στύπος φηγοῦ κελαινῆς διπτύχων ἕνα φθερεῖ, λέοντα
ταύρῳ συμβαλόντα φύλοπιν. ὁ δ’ αὖ σιγύμνῳ πλεύρ’ ἀναρρήξας
βοὸς κλινεῖ πρὸς οὖδας. τῷ δὲ δευτέραν ἔπι πληγὴν
ἀθαμβὴς κριὸς ἐγκορύψεται, ἄγαλμα πήλας τῶν Ἀμυκλαίων
τάφων. ὁμοῦ δὲ χαλκὸς καὶ κεραύνιοι βολαὶ ταύρους
καταξανοῦσιν, ὧν ἀλκὴν ἑνὸς οὐδ’ ὁ Σκιαστὴς Ὀρχιεὺς
Τιλφούσιος ἐμέμψατ’, ἐν χάρμαισι ῥαιβώσας κέρας. καὶ τοὺς
μὲν Ἅιδης, τοὺς δ’ Ὀλύμπιοι πλάκες παρ’ ἦμαρ αἰεὶ
δεξιώσονται ξένους, φιλαυθομαίμους, ἀφθίτους τε καὶ φθιτούς.
καὶ τῶν μὲν ἡμῖν εὐνάσει δαίμων δόρυ, βαιόν τι μῆχαρ ἐν
κακοῖς δωρούμενος. ἄλλων δ’ ἄπλατον χειρὶ κινήσει νέφος, ὧν
οὐδ’ ὁ Ῥοιοῦς ἶνις εὐνάζων μένος σχήσει, τὸν ἐννέωρον ἐν
νήσῳ χρόνον μίμνειν ἀνώγων, θεσφάτοις πεπεισμένους, τροφὴν δ’
ἀμεμφῆ πᾶσι τριπτύχους κόρας ἴσκων παρέξειν, Κυνθίαν ὅσοι
σκοπὴν μίμνοντες ἠλάσκουσιν Ἰνωποῦ πέλας, Αἰγύπτιον Τρίτωνος
ἕλκοντες ποτόν. ἃς δὴ Πρόβλαστος ἐξεπαίδευσε θρασὺς
μυληφάτου χιλοῖο δαιδαλευτρίας ἕρπιν τε ῥέζειν ἠδ’ ἀλοιφαῖον
λίπος, οἰνοτρόπους Ζάρηκος ἐκγόνους φάβας. αἳ καὶ στρατοῦ
βούπειναν ὀθνείων κυνῶν τρύχουσαν ἀλθανοῦσιν, ἐλθοῦσαί ποτε
Σιθῶνος εἰς θυγατρὸς εὺναστήριον. καὶ ταῦτα μὲν μίτοισι
χαλκέων πάλαι στρόμβων ἐπιρροιζοῦσι γηραιαὶ κόραι· Κηφεὺς δὲ
καὶ Πράξανδρος, οὐ ναυκληρίας λαῶν ἄνακτες, ἀλλ’ ἀνώνυμοι
σποραί, πέμπτοι τέταρτοι γαῖαν ἵξονται θεᾶς Γόλγων ἀνάσσης·
ὧν ὁ μὲν Λάκων’ ὄχλον ἄγων Θεράπνης, θάτερος δ’ ἀπ’
Ὠλένου Δύμης τε Βουραίοισιν ἡγεμὼν στρατοῦ. ὁ δ’ Ἀργύριππα
Δαυνίων παγκληρίαν παρ’ Αὐσονίτην Φυλαμὸν δωμήσεται, πικρὰν
ἑταίρων ἐπτερωμένην ἰδὼν οἰωνόμικτον μοῖραν, οἳ θαλασσίαν
δίαιταν αἰνέσουσι, πορκέων δίκην, κύκνοισιν ἰνδαλθέντες
εὐγλήνοις δομήν. ῥάμφεσσι δ’ ἀγρώσσοντες ἐλλόπων θοροὺς
φερώνυμον νησῖδα νάσσονται πρόμου, θεατρομόρφῳ πρὸς κλίτει
γεωλόφῶ ἀγυιοπλαστήσαντες ἐμπέδοις πομαῖς πυκνὰς καλιάς,
Ζῆθον ἐκμιμούμενοι. ὁμοῦ δ’ ἐς ἄγραν κἀπὶ κοιταίαν νάπην
νύκτωρ στελοῦνται, πάντα φεύγοντες βροτῶν κάρβανον ὄχλον, ἐν
δὲ γραικίταις πέπλοις κόλπων ἰαυθμοὺς ἠθάδας διζήμενοι, καὶ
κρῖμνα χειρῶν κἀπιδόρπιον τρύφος μάζης σπάσονται, προσφιλὲς
κνυζούμενοι, τῆς πρὶν διαίτης τλήμονες μεμνημένοι. Τροιζηνίας
δὲ πραῦμα φοιτάδος, πλάνης ἔσται κακῶν τε πημάτων παραίτιον,
ὅταν θρασεῖα θουρὰς οἰστρήσῃ κύων πρὸς λέκτρα. τύμβος δ’
αὐτὸν ἐκσώσει μόρου Ὁπλοσμίας, σφαγαῖσιν ηὐτρεπισμένον.
κολοσσοβάμων δ’ ἐν πτυχαῖσιν Αὐσόνων σταθεὶς ἐρείσει κῶλα
χερμάσων ἔπι τοῦ τειχοποιοῦ γαπέδων Ἀμοιβέως, τὸν ἑρματίτην
νηὸς ἐκβαλὼν κέτρον. κρίσει δ’ Ἀλαίνου τοῦ κασιγνήτου
σφαλεὶς εὐχὰς ἀρούραις ἀμφ’ ἐτητύμους βαλεῖ, Δηοῦς ἀνεῖναι
μήποτ’ ὄμπνιον στάχυν, γύας τιθαιβώσσοντος ἀρδηθμῷ Διός,
ἢν μή τις αὐτοῦ ῥίζαν Αἰτωλῶν σπάσας χέρσον λαχήνῃ,
βουσὶν αὔλακας τεμών. στήλαις δ’ ἀκινήτοισιν ὀχμάσει πέδον,
ἃς οὔτις ἀνδρῶν ἐκ βίας καυχήσεται μετοχλίσας ὀλίζον. ἦ
γὰρ ἀπτέρως αὐταὶ παλιμπόρευτον ἵξονται βάσιν ἄνδηρ’
ἀρέζοις ἴχνεσιν δατούμεναι. θεὸς δὲ πολλοῖς αἰπὺς
αὐδηθήσεται, ὅσοι παρ’ Ἰοῦς γρῶνον οἰκοῦνται πέδον,
δράκοντα τὸν φθείραντα Φαίακας κτανών. οἱ δ’ ἀμφικλύστους
χοιράδας Γυμνησίας σισυρνοδῦται καρκίνοι πεπλωκότες ἄχλαινον
ἀμπρεύσουσι νήλιποι βίον, τριπλαῖς δικώλοις σφενδόναις
ὡπλισμένοι. ὧν αἱ τεκοῦσαι τὴν ἑκηβόλον τέχνην ἄδορπα
παιδεύσουσι νηπίους γονάς. οὐ γάρ τις αὐτῶν ψίσεται πύρνον
γνάθῳ, πρὶν ἂν κρατήσῃ ναστὸν εὐστόχῳ λίθῳ ὑπὲρ
τράφηκος σῆμα κείμενον σκοποῦ. καὶ τοὶ μὲν ἀκτὰς
ἐμβατήσονται λεπρὰς Ἰβηροβοσκοὺς ἄγχι Ταρτησοῦ πύλης, Ἄρνης
παλαιᾶς γέννα, Τεμμίκων πρόμοι, γραῖαν ποθοῦντες καὶ
Λεοντάρνης πάγους Σκῶλόν τε καὶ Τέγυραν Ὀγχηστοῦ θ’ ἕδος
καὶ χεῦμα Θερμώδοντος Ὑψάρνου θ’ ὕδωρ. τοὺς δ’ ἀμφὶ Σύρτιν
καὶ Λιβυστικὰς πλάκας στενήν τε πορθμοῦ συνδρομὴν Τυρσηνικοῦ
καὶ μιξόθηρος ναυτιλοφθόρους σκοπὰς τῆς πρὶν θανούσης ἐκ
χερῶν Μηκιστέως τοῦ στερφοπέπλου Σκαπανέως Βοαγίδα
ἁρπυιογούνων κλώμακάς τ’ ἀηδόνων πλαγχθέντας, ὠμόσιτα
δαιταλωμένους, πρόπαντας Ἅιδης πανδοκεὺς ἀγρεύσεται, λώβαισι
παντοίαισιν ἐσπαραγμένους, ἕνα φθαρέντων ἄγγελον λιπὼν φίλων
δελφινόσγμον κλῶπα Φοινίκης θεᾶς. ὃς ὄψεται μὲν τοῦ
μονογλήνου στέγας χάρωνος, οἴνης τῷ κρεωφάγῳ σκύφον χερσὶ
προτείνων, τοὐπιδόρπιον ποτόν. ἐπόψεται δὲ λείψανον
τοξευμάτων τοῦ Κηραμύντου Πευκέως Παλαίμονος, οἳ πάντα
θρανύξαντες εὔτορνα σκάφη σχοίνῳ κακὴν τρήσουσι κεστρέων
ἄγρην. ἄλλος δ’ ἐπ’ ἄλλῳ μόχθος ἄθλοις μενεῖ, τοῦ
πρόσθεν αἰεὶ πλεῖον ἐξωλέστερος. ποία Χάρυβδις οὐχὶ
δαίσεται νεκρῶν; ποία δ’ Ἐρινὺς μιξοπάρθενος κύων; τίς οὐκ
ἀηδὼν στεῖρα Κενταυροκτόνος Αἰτωλὶς ἢ Κουρῆτις αἰόλῳ
μέλει πείσει τακῆναι σάρκας ἀκμήνους βορᾶς; ποίαν δὲ
θηρόπλαστον οὐκ ἐσόψεται δράκαιναν, ἐγκυκῶσαν ἀλφίτῳ θρόνα,
καὶ κῆρα κνωπόμορφον; οἱ δὲ δύσμοροι στένοντες ἄτας ἐν
συφοῖσι φορβάδες γίγαρτα χιλῷ συμμεμιγμένα τρυγὸς καὶ
στέμφυλα βρύξουσιν. ἀλλά νιν βλάβης μῶλυς σαώσει ῥίζα καὶ
Κτάρος φανεὶς Νωνακριάτης Τρικέφαλος Φαιδρὸς θεός. ἥξει δ’
ἐρεμνὸν εἰς ἀλήπεδον φθιτῶν καὶ νεκρόμαντιν πέμπελον
διζήσεται ἀνδρῶν γυναικῶν εἰδότα ξυνουσίας, ψυχαῖσι θερμὸν
αἷμα προσράνας βόθρῳ, καὶ φασγάνου πρόβλημα, νερτέροις
φόβον, πήλας ἀκούσει κεῖθι πεμφίγων ὄπα λεπτὴν ἀμαυρᾶς
μάστακος προσφθέγμασιν. ὅθεν Γιγάντων νῆσος ἡ μετάφρενον
θλάσασα καὶ Τυφῶνος ἀγρίου δέμας φλογμῷ ζέουσα δέξεται
μονόστολον, ἐν ᾗ πιθήκων πάλμυς ἀφθίτων γένος δύσμορφον
εἰς κηκασμὸν ᾤκισεν τόσων, οἳ μῶλον ὠρόθυναν ἐκγόνοις
Κρόνου. Βαίου δ’ ἀμείψας τοῦ κυβερνήτου τάφον καὶ Κιμμέρων
ἔπαυλα κἀχερουσίαν ῥόχθοισι κυμαίνουσαν οἴδματος χύσιν
Ὄσσαν τε καὶ λέοντος ἀτραποὺς βοῶν χωστὰς Ὀβριμοῦς τ’
ἄλσος οὐδαίας Κόρης, Πυριφλεγές τε ῥεῖθρον, ἔνθα δύσβατος
τείνει πρὸς αἴθραν κρᾶτα Πολυδέγμων λόφος, ἐξ οὗ τὰ πάντα
χύτλα καὶ πᾶσαι μυχῶν πηγαὶ κατ’ Αὐσονῖτιν ἕλκονται χθόνα,
λιπὼν δε Ληθαιῶνος ὑψηλὸν κλέτας λίμνην τ’ Ἄορνον
ἀμφιτορνωτὴν βρόχῳ καὶ χεῦμα Κωκυτοῖο λαβρωθὲν σκότῳ,
Στυγὸς κελαινῆς νασμόν, ἔνθα Τερμιεὺς ὁρκωμότους ἔτευξεν
ἀφθίτοις ἕδρας, λοιβὰς ἀφύσσων χρυσέαις πέλλαις γάνος,
μέλλων Γίγαντας κἀπὶ Τιτῆνας περᾶν· θήσει Δαείρᾳ καὶ
ξυνευνέτῃ δάνος, πήληκα κόρσῃ κίονος προσάρμοσας. κτενεῖ δὲ
κούρας Τηθύος παιδὸς τριπλᾶς, οἴμας μελῳδοῦ μητρὸς
ἐκμεμαγμένας, αὐτοκτόνοις ῥιφαῖσιν ἐξ ἄκρας σκοπῆς
Τυρσηνικὸν πρὸς κῦμα δυπτούσας πτεροῖς, ὅπου λινεργὴς κλῶσις
ἑλκύσει πικρά. τὴν μὲν Φαλήρου τύρσις ἐκβεβρασμένην Γλάνις
τε ῥείθροις δέξεται τέγγων χθόνα· οὗ σῆμα δωμήσαντες
ἔγχωροι κόρης λοιβαῖσι καὶ θύσθλοισι Παρθενόπην βοῶν ἔτεια
κυδανοῦσιν οἰωνὸν θεάν. ἀκτὴν δὲ τὴν προὔχουσαν εἰς
Ἐνιπέως Λευκωσία ῥιφεῖσα τὴν ἐπώνυμον πέτραν ὀχήσει δαρόν,
ἔνθα λάβρος Ἲς γείτων θ’ ὁ Λᾶρις ἐξερεύγονται ποτά. λίγεια
δ’ εἰς Τέρειναν ἐκναυσθλώσεται, κλύδωνα χελλύσσουσα. τὴν δὲ
ναυβάται κρόκαισι ταρχύσουσιν ἐν παρακτίαις, Ὠκινάρου δίναισιν
ἀγχιτέρμονα. λούσει δὲ σῆμα βούκερως νασμοῖς Ἄρης
ὀρνιθόπαιδος ἵσμα φοιβάζων ποτοῖς. πρώτῃ δέ καὶ ποτ’ αὖθι
συγγόνων θεᾷ κραίνων ἁπάσης Μόψοπος ναυαρχίας πλωτῆρσι
λαμπαδοῦχον ἐντυνεῖ δρόμον, χρησμοῖς πιθήσας. ὅν ποτ’
αὐξήσει λεὼς Νεαπολιτῶν, οἳ παρ’ ἄκλυστον σκέπας ὅρμων
Μισηνοῦ στύφλα νάσσονται κλίτη. Βύκτας δ’ ἐν ἀσκῷ
συγκατακλείσας βοὸς παλινστροβήτοις πημοναῖς ἀλώμενος κεραυνίῃ
μάστιγι συμφλεχθήσεται καύηξ, ἐρινοῦ προσκαθήμενος κλάδῳ ὡς
μὴ καταβρόξῃ νιν ἐν ῥόχθοις κλύδων, Χάρυβδιν ἐκφυσῶσαν
ἑλκύσας βυθῷ. βαιὸν δὲ τερφθεὶς τοῖς Ἀτλαντίδος γάμοις,
ἀναυλόχητον αὐτοκάβδαλον σκάφος βῆναι ταλάσσει καὶ κυβερνῆσαι
τάλας αὐτουργότευκτον βᾶριν εἰς μέσην τρόπιν εἰκαῖα γόμφοις
προστεταργανωμένην. ἧς οἷα τυτθὸν Ἀμφίβαιος ἐκβράσας τῆς
κηρύλου δάμαρτος ἀπτῆνα σπόρον αὐταῖς μεσόδμαις καὶ σὺν
ἰκρίοις βαλεῖ πρὸς κῦμα δύπτην ἐμπεπλεγμένον κάλοις. πόντου
δ’ ἄυπνος ἐνσαρούμενος μυχοῖς, ἀστῷ σύνοικος Θρῃκίας
Ἀνθηδόνος ἔσται. παρ’ ἄλλου δ’ ἄλλος, ὡς πεύκης κλάδον,
βύκτης στροβήσει φελλὸν ἐνθρώσκων πνοαῖς. μόλις δὲ Βύνης ἐκ
παλιρροίας κακῆς ἄμπυξ σαώσει στέρνα δεδρυφαγμένον καἰ χεῖρας
ἄκρας, αἷς κρεαγρεύτους πέτρας μάρπτων ἁλιβρώτοισιν
αἱμαχθήσεται στόρθυγξι. νῆσον δ’ εἰς Κρόνῳ στυγουμένην ἅρπην
περάσας, μεζέων κρεανόμον, ἄχλαινος ἵκτης, πημάτων λυγρῶν
κόπις, τὸν μυθοπλάστην ἐξυλακτήσει γόον, ἀρὰς τετικὼς τοῦ
τυφλωθέντος δάκους. οὔπω μάλ’, οὔπω· μὴ τοσόσδ’ ὕπνος
λάβοι λήθης Μέλανθον ἐγκλιθένθ’ Ἱππηγέτην. ἥξει γάρ, ἥξει
ναύλοχον Ῥείθρου σκέπας καὶ Νηρίτου πρηῶνας. ὄψεται δὲ πᾶν
μέλαθρον ἄρδην ἐκ βάθρων ἀνάστατον μύκλοις γυναικόκλωψιν. ἡ
δὲ βασσάρα σεμνῶς κασωρεύουσα κοιλανεῖ δόμους, θοίναισιν
ὄλβον ἐκχέασα τλήμονος. αὐτὸς δὲ πλείω τῶν ἐπὶ Σκαιαῖς
πόνους ἰδὼν μολοβρός, τλήσεται μὲν οἰκετῶν στυγνὰς ἀπειλὰς
εὐλόφῳ νώτῳ φέρειν δέννοις κολασθείς, τλήσεται δὲ καὶ
χερῶν πληγαῖς ὑπείκειν καὶ βολαῖσιν ὀστράκων. οὐ γὰρ ξέναι
μάστιγες, ἀλλὰ δαψιλὴς σφραγὶς μενεῖ Θόαντος ἐν πλευραῖς
ἔτι, λύγοισι τετρανθεῖσα, τὰς ὁ λυμεὼν ἐπεγκολάπτειν
ἀστένακτος αἰνέσει, ἑκουσίαν σμώδιγγα προσμάσσων δομῇ,
ὅπως παλεύσῃ δυσμενεῖς, κατασκόποις λώβαισι καὶ κλαυθμοῖσι
φηλώσας πρόμον. ὃν Βομβυλείας κλιτὺς ἡ Τεμμικία ὕψιστον
ἡμῖν πῆμ’ ἐτέκνωσέν ποτε, μόνος πρὸς οἴκους ναυτίλων
σωθεὶς τάλας. λοῖσθον δὲ καύηξ ὥστε κυμάτων δρομεύς, ὡς
κόγχος ἅλμῃ πάντοθεν περιτριβείς, κτῆσίν τε θοίναις Πρωνίων
λαφυστίαν πρὸς τῆς Λακαίνης αἰνοβακχεύτου κιχὠν, σῦφαρ
θανεῖται πόντιον φυγὼν σκέπας κόραξ σὺν ὅπλοις Νηρίτων
δρυμῶν πέλας. κτενεῖ δὲ τύψας πλευρὰ λοίγιος στόνυξ κέντρῳ
δυσαλθὴς ἔλλοπος Σαρδωνικῆς. κέλωρ δὲ πατρὸς ἄρταμος
κληθήσεται, Ἀχιλλέως δάμαρτος αὐτανέψιος. μάντιν δὲ νεκρὸν
Εὐρυτὰν στέψει λεὼς ὅ τ’ αἰπὺ ναίων Τραμπύας ἐδέθλιον, ἐν
ᾗ ποτ’ αὖθις Ἡρακλῆ φθίσει δράκων Τυμφαῖος ἐν θοίναισιν
Αἰθίκων πρόμος, τὸν Αἰακοῦ τε κἀπὸ Περσέως, σπορᾶς καὶ
Τημενείων οὐκ ἄπωθεν αἱμάτων. Πέργη δέ μιν θανόντα, Τυρσηνῶν
ὄρος, ἐν Γορτυναίᾳ δέξεται πεφλεγμένον, ὅταν στενάζων κῆρας
ἐκπνεύσῃ βίον παιδός τε καὶ δάμαρτος, ἣν κτείνας πόσις
αὐτὸς πρὸς Ἅιδην δευτέραν ὁδὸν περᾷ, σφαγαῖς ἀδελφῆς
ἠλοκισμένος δέρην, Γλαύκωνος Ἀψύρτοιό τ’ αὐτανεψίας. χὠ μὲν
τοσούτων θῖνα πημάτων ἰδὼν ἄστρεπτον Ἅιδην δύσεται τὸ
δεύτερον, γαληνὸν ἦμαρ οὔποτ’ ἐν ζωῇ δρακών. ὦ σχέτλἰ ,
ὥς σοι κρεῖσσον ἦν μίμνειν πάτρᾳ βοηλατοῦντα καὶ τὸν
ἐργάτην μύκλον κάνθων’ ὑπὸ ζεύγλαισι μεσσαβοῦν ἔτι
πλασταῖσι λύσσης μηχαναῖς οἰστρημένον ἢ τηλικῶνδε πεῖραν
ὀτλῆσαι κακῶν. Ὁ δ’ αἰνόλεκτρον ἁρπαγεῖσαν εὐνέτης πλᾶτιν
ματεύων, κληδόνων πεπυσμένος, ποθῶν δὲ φάσμα πτηνὸν εἰς
αἴθραν φυγόν, ποίους θαλάσσης οὐκ ἐρευνήσει μυχούς; ποίαν
δὲ χέρσον οὐκ ἀνιχνεύσει μολών; ἐπόψεται μὲν πρῶτα Τυφῶνος
σκοπάς, καὶ πέμπελον γραῦν μαρμαρουμένην δέμας, καὶ τὰς
Ἐρεμβῶν ναυβάταις ἠχθημένας προβλῆτας ἀκτάς. ὄψεται δὲ
τλήμονος Μύρρας ἐρυμνὸν ἄστυ, τῆς μογοστόκους ὠδῖνας
ἐξέλυσε δενδρώδης κλάδος, καὶ τὸν θεᾷ κλαυσθέντα Γαύαντος
τάφον Σχοινῇδι μουσόφθαρτον Ἀρέντᾳ Ξένῃ, κραντῆρι λευκῷ
τόν ποτ’ ἔκτανε πτέλας. ἐπόψεται δὲ τύρσιας Κηφηίδας καὶ
Λαφρόου λακτίσμαθ’ Ἑρμαίου ποδὸς δισσάς τε πέτρας, κέπφος
αἷς προσήλατο δαιτὸς χατίζων. ἀντὶ θηλείας δ’ ἔβη τὸν
χρυσόπατρον μόρφνον ἁρπάσας γνάθοις, τὸν ἡπατουργὸν ἄρσεν’
ἀρβυλόπτερον. πεφήσεται δὲ τοῦ θεριστῆρος ξυρῷ φάλαινα
δυσμίσητος ἐξινωμένη, ἱπποβρότους ὠδῖνας οἴξαντος τόκων τῆς
δειρόπαιδος μαρμαρώπιδος γαλῆς· ὃς ζῳοπλαστῶν ἄνδρας ἐξ
ἄκρου ποδὸς ἀγαλματώσας ἀμφελυτρώσει πέτρῳ, λαμπτηροκλέπτης
τριπλανοῦς ποδηγίας. Ἐπόψεται δὲ τοὺς θερειπότους γύας καὶ
ῥεῖθρον Ἀσβύσταο καὶ χαμευνάδας εὐνάς, δυσόδμοις θηρσὶ
συγκοιμώμενος. καὶ πάντα τλήσεθ’ οὕνεκ’ Αἰγύας κυνὸς τῆς
θηλύπαιδος καὶ τριάνορος κόρης. ἥξει δ’ ἀλήτης εἰς Ἰαπύγων
στρατόν, καὶ δῶρ’ ἀνάψει παρθένῳ Σκυλητρίᾳ Ταμάσσιον
κρατῆρα καὶ βοάγριον καὶ τὰς δάμαρτος ἀσκέρας εὐμάριδας.
ἥξει δὲ Σῖριν καὶ Λακινίου μυχούς, ἐν οἷσι πόρτις ὄρχατον
τεύξει θεᾷ Ὁπλοσμίᾳ φυτοῖσιν ἐξησκημένον. γυναιξὶ δ’ ἔσται
τεθμὸς ἐγχώροις ἀεὶ πενθεῖν τὸν εἰνάπηχυν Αἰακοῦ τρίτον
καὶ Δωρίδος, πρηστῆρα δαΐου μάχης, καὶ μήτε χρυσῷ φαιδρὰ
καλλύνειν ῥέθη, μήθ’ ἁβροπήνους ἀμφιβάλλεσθαι πέπλους κάλχῃ
φορυκτούς, οὕνεκεν θεᾷ θεὸς χέρσου μέγαν στόρθυγγα δωρεῖται
κτίσαι. ἥξει δὲ ταύρου γυμνάδας κακοξένους πάλης κονίστρας,
ὅν τε Κωλῶτις τεκνοῖ, Ἀλεντία κρείουσα Λογγούρου μυχῶν,
Ἅρπης Κρόνου πήδημα Καγχείας θ’ ὕδωρ κάμψας, Γονοῦσάν τ’
ἠδὲ Σικανῶν πλάκας, καὶ θηροχλαίνου σηκὸν ὠμηστοῦ λύκου,
ὃν Κρηθέως ἄμναμος ὁρμίσας σκάφος ἔδειμε πεντήκοντα σὺν
ναυηγέταις. κρόκαι δὲ Μινυῶν εὐλιπῆ στελγίσματα τηροῦσιν,
ἅλμης οὐδὲ φοιβάζει κλύδων οὐδ’ ὀμβρία σμήχουσα δηναιὸν
νιφάς. ἄλλους δὲ θῖνες οἵ τε Ταυχείρων πέλας μύρμηκες
αἰάζουσιν ἐκβεβρασμένους ἔρημον εἰς Ἄτλαντος οἰκητήριον
θρυλιγμάτων δέρτροισι προσσεσηρότας· Μόψον Τιταιρώνειον ἔνθα
ναυβάται θανόντα ταρχύσαντο, τυμβείαν δ’ ὑπὲρ κρηπῖδ’
ἀνεστήλωσαν Ἀργῷου δορὸς κλασθὲν πέτευρον, νερτέρων
κειμήλιον, Αὔσιγδα Κινύφειος ᾗ τέγγων ῥόος νασμοῖς
λιπαίνει, τῷ δὲ Νηρέως γόνῳ Τρίτωνι Κολχὶς ὤπασεν δάνος
γυνὴ χρυσῷ πλατὺν κρατῆρα κεκροτημένον, δείξαντι πλωτὴν
οἶμον, ᾗ διὰ στενῶν μύρμων ἐνήσει Τῖφυς ἄθραυστον
σκάφος. Γραικοὺς δὲ χώρας τουτάκις λαβεῖν κράτη θαλασσόπαις
δίμορφος αὐδάζει θεός, ὅταν παλίμπουν δῶρον ἄγραυλος λεὼς
(/Ελλην’ ὀρέξῃ νοσφίσας πάτρας Λίβυς. εὐζὰς δὲ δειμαίνοντες
Ἀσβύσται κτέαρ κρύψουσ’ ἄφαντον ἐν χθονὸς νειροῖς μυχοῖς,
ἐν ᾗ Κυφαίων δύσμορον στρατηλάτην ναύταις συνεκβράσουσι
Βορραῖαι πνοαί, τόν τ’ ἐκ Παλαύθρων ἔκγονον Τενθρηδόνος,
Ἀμφρυσίων σκηπτοῦχον Εὐρυαμπίων, καὶ τὸν δυνάστην τοῦ
πετρωθέντος λύκου ἀποινοδόρπου καὶ πάγων Τυμφρηστίων. ὧν οἱ
μὲν Αἰγώνειαν ἄθλιοι πάτραν ποθοῦντες, οἱ δ’ Ἐχῖνον, οἱ δὲ
Τίταρον Ἶρόν τε καὶ Τρηχῖνα καὶ Περραιβικὴν Γόννον Φάλαννάν
τ’ ἠδ’ Ὀλοσσόνων γύας καὶ Κασταναίαν, ἀκτέριστον ἐν πέτραις
αἰῶνα κωκύσουσιν ἠλοκισμένοι. ἄλλην δ’ ἐπ’ ἄλλῃ κῆρα
κινήσει θεός, λυγρὴν πρὸ νόστου συμφορὰν δωρούμενος. τὸν δ’
Αἰσάρου τε ῥεῖθρα καὶ βραχύπτολις Οἰνωτρίας γῆς κεγχρίνῃ
βεβρωμένον Κρίμισα φιτροῦ δέξεται μιαιφόνον· αὐτὴ γὰρ ἄκραν
ἄρδιν εὐθυνεῖ χεροῖν σάλπιγξ ἀποψάλλουσα Μαιώτην πλόκον·
Δύρα παρ’ ὄχθαις ὅς ποτε φλέξας θρασὺν λέοντα ῥαιβῷ χεῖρας
ὥπλισε Σεύθῃ δράκοντ’ ἀφύκτων γομφίων λυροκτύπῳ. Κρᾶθις δὲ
τύμβους ὄψεται δεδουπότος, εὐρὰξ Ἀλαίου Παταρέως ἀνακτόρων,
Ναύαιθος ἔνθα πρὸς κλύδων’ ἐρεύγεται. κτενοῦσι δ’ αὐτὸν
Αὔσονες Πελλήνιοι βοηδρομοῦντα Λινδίων στρατηλάταις, οὓς τῆλε
Θερμύδρου τε Καρπάθου τ’ ὀρῶν πλάνητας αἴθων Θρασκίας πέμψει
κύων, ξένην ἐποικήσοντας ὀθνείαν χθόνα. ἐν δ’ αὖ Μακάλλοις
σηκὸν ἔγχωροι μέγαν ὑπὲρ τάφων δείμαντες, αἰανῆ θεὸν
λοιβαῖσι κυδανοῦσι καὶ θύσθλοις βοῶν. ὁ δ’ ἱπποτέκτων
Λαγαρίας ἐν ἀγκάλαις, ἔγχος πεφρικὼς καὶ φάλαγγα θουρίαν,
πατρῷον ὅρκον ἐκτίνων ψευδώμοτον, ὃν ἀμφὶ μήλων τῶν
δορικτήτων τάλας πύργων Κομαιθοῦς συμπεφυρμένων στρατῷ
στεργοξυνεύνων οὕνεκεν νυμφευμάτων Ἀλοῖτιν ἔτλη τὴν Κυδωνίαν
Θρασὼ ὁρκωμοτῆσαι τόν τε Κρηστώνης θεὸν Κανδάον’ ἤ Μάμερτον
ὁπλίτην λύκον, ὁ μητρὸς ἐντὸς δελφύος στυγνὴν μάχην στήσας
ἀραγμοῖς πρὸς κασίγνητον χεροῖν, οὔπω τὸ Τιτοῦς λαμπρὸν
αὐγάζων φάος οὐδ’ ἐκφυγὼν ὠδῖνας ἀλγεινὰς τόκων. τοιγὰρ
πόποι φύξηλιν ἤνδρωσαν σπόρον, πύκτην μὲν ἐσθλόν, πτῶκα δ’
ἐν κλόνῳ δορός, καὶ πλεῖστα τέχναις ὠφελήσαντα στρατόν· ὃς
ἀμφὶ Κῖριν καὶ Κυλιστάνου γάνος ἔπηλυς οἴκους τῆλε
νάσσεται πάτρας, τὰ δ’ ἐργαλεῖα, τοῖσι τέτρηνας βρέτας τεύξει
ποτ’ ἐγχώροισι μέρμερον βλάβην, καθιερώσει Μυνδίας ἀνακτόροις.
ἄλλοι δ’ ἐνοικήσουσι Σικανῶν χθόνα, πλαγκτοὶ μολόντες, ἔνθα
Λαυμέδων τριπλᾶς ναύταις ἔδωκε Φοινοδάμαντος κόρας, ταῖς
κητοδόρποις συμφοραῖς δεδηγμένος, τηλοῦ προθεῖναι θηρσὶν
ὠμησταῖς βορὰν μολόντας εἰς γῆν ἕσπερον Λαιστρυγόνων, ὅπου
συνοικεῖ δαψιλὴς ἐρημία. αἱ δ’ αὖ παλαιστοῦ μητέρος
Ζηρυνθίας σηκὸν μέγαν δείμαντο, δωτίνην θεᾷ, μόρον φυγοῦσαι
καὶ μονοικήτους ἕδρας, ὧν δὴ μίαν Κριμισός, ἰνδαλθεὶς
κυνί, ἔζευξε λέκτροις ποταμός· ἡ δὲ δαίμονι τῷ θηρομίκτῳ
σκύλακα γενναῖον τεκνοῖ, τρισσῶν συνοικιστῆρα καὶ κτίστην
τόπων. ὃς δὴ ποδηγῶν πτόρθον Ἀγχίσου νόθον ἄξει τρίδειρον
νῆσον εἰς ληκτηρίαν, τῶν Δαρδανείων ἐκ τόπων ναυσθλούμενον.
Αἰγέστα τλῆμον, σοὶ δὲ δαιμόνων φραδαῖς πένθος μέγιστον καὶ
δῑ αἰῶνος πάτρας ἔσται πυρὸς ῥιπαῖσιν ᾐθαλωμένης. μόνη
δὲ πύργων δυστυχεῖς κατασκαφὰς νήπαυστον αἰάζουσα καὶ γοωμένη
δαρὸν στενάξεις. πᾶς δὲ λυγαίαν λεὼς ἐσθῆτα προστρόπαιον
ἐγχλαινούμενος αὐχμῷ πινώδης λυπρὸν ἀμπρεύσει βίον. κρατὸς
δ’ ἄκουρος νῶτα καλλυνεῖ φόβη, μνήμην παλαιῶν τημελοῦσ’
ὀδυρμάτων. πολλοὶ δὲ Σῖριν ἀμφὶ καὶ Λευταρνίαν ἄρουραν
οἰκήσουσιν, ἔνθα δύσμορος Κάλχας ὀλύνθων Σισυφεὺς ἀνηρίθμων
κεῖται, κάρα μάστιγι γογγύλῃ τυπείς, ῥείθροισιν ὠκὺς ἔνθα
μύρεται Σίνις, ἄρδων βαθεῖαν Χωνίας παγκληρίαν. πόλιν δ’
ὁμοίαν Ἰλίῳ δυσδαίμονες δείμαντες, ἀλγυνοῦσι Λαφρίαν κόρην
σάλπιγγα, δῃώσαντες ἐν ναῷ θεᾶς τοὺς πρόσθ’ ἔδεθλον
Ξουθίδας ᾠκηκότας. γλήναις δ’ ἄγαλμα ταῖς ἀναιμάτοις μύσει,
στυγνὴν Ἀχαιῶν εἰς Ἰάονας βλάβην λεῦσσον φόνον τ’ ἔμφυλον
ἀγραύλων λύκων, ὅταν θανὼν λῄταρχος ἱρείας σκύλαξ πρῶτος
κελαινῷ βωμὸν αἱμάξῃ βρότῳ. ἄλλοι δὲ πρῶνας δυσβάτους
Τυλησίους λίνου θ’ ἁλισμήκτοιο δειραίαν ἄκραν Ἀμαζόνος
σύγκληρον ἄρσονται πέδον, δούλης γυναικὸς ζεῦγλαν
ἐνδεδεγμένοι, ἣν χαλκομίτρου θῆσσαν ὀτρηρῆς κόρης πλανῆτιν
ἄξει κῦμα πρὸς ξένην χθόνα. ἧς ἐκπνεούσης λοῖσθον
ὀφθαλμὸς τυπεὶς πιθηκομόρφῳ πότμον Αἰτωλῷ φθόρῳ τεύξει
τράφηκι φοινίῳ τετμημένῳ. Κροτωνιᾶται δ’ ἄστυ πέρσουσίν ποτε
Ἀμαζόνος, φθέρσαντες ἄτρομον κόρην Κλήτην, ἄνασσαν τῆς
ἐπωνύμου πάτρας. πολλοὶ δὲ πρόσθεν γαῖαν ἐκ κείνης ὀδὰξ
δάψουσι πρηνιχθέντες, οὐδ’ ἄτερ πόνων πύργους διαρραίσουσι
Λαυρήτης γόνοι. οἱ δ’ αὖ Τέρειναν, ἔνθα μυδαίνει ποτοῖς
Ὠκίναρος γῆν, φοῖβον ἐκβράσσων ὕδωρ, ἄλῃ κατοικήσουσι
κάμνοντες πικρᾷ. τὸν δ’ αὖ τὰ δευτερεῖα καλλιστευμάτων
λαβόντα, καὶ τὸν ἐκ Λυκορμαίων ποτῶν στρατηλάτην σῦν,
καρτερὸν Γόργης τόκον, τῇ μὲν Λίβυσσαν ψάμμον ἄξουσι πνοαὶ
Θρῇσσαι ποδωτοῖς ἐμφορούμεναι λίνοις, τῇ δ’ ἐκ Λιβύσσης
αὖθις ἐμπίπτων νότος εἰς Ἀργυρίνους καὶ Κεραυνίων νάπας
ἄξει βαρεῖ πρηστῆρι ποιμαίνων ἅλα. ἔνθα πλανήτην λυπρὸν
ὄψονται βίον Λακμωνίου πίνοντες Αἴαντος ῥοάς. Κρᾶθις δὲ
γείτων ἠδὲ Μυλάκων ὅροις χῶρος συνοίκους δέξεται Κόλχων
Πόλαις, μαστῆρας οὓς θυγατρὸς ἔστειλεν βαρὺς Αἴας Κορίνθου
τ’ ἀρχός, Εἰδυίας πόσις, τὴν νυμφαγωγὸν ἐκκυνηγετῶν τρόπιν,
οἳ πρὸς βαθεῖ νάσσαντο Διζηροῦ πόρῳ. ἄλλοι δὲ Μελίτην
νῆσον Ὀθρωνοῦ πέλας πλαγκτοὶ κατοικήσουσιν, ἣν πέριξ κλύδων
ἔμπλην Παχύνου Σικανὸς προσμάσσεται, τοῦ Σισυφείου παιδὸς
ὀχθηρὰν ἄκραν ἐπώνυμόν ποθ’ ὑστέρῳ χρόνῳ γράφων κλεινόν
θ’ ἵδρυμα παρθένου Λογγάτιδος, Ἕλωρος ἔνθα ψυχρὸν ἐκβάλλει
ποτόν. Παπποκτόνος δ’ Ὀθρωνὸν οἰκήσει λύκος, τηλοῦ πατρῷα
ῥεῖθρα Κοσκύνθου ποθῶν. ὃς ἐν θαλάσσῃ χοιράδων βεβὼς ἔπι
ῥήτρας πολίταις τὰς στρατοπλώτους ἐρεῖ. χέρσου πατρῴας οὐ
γὰρ ἂν φονῆ ποσὶ ψαῦσαι, μέγαν πλειῶνα μὴ πεφευγότα, δίκης
ἐάσει τάρροθος Τελφουσία Λάδωνος ἀμφὶ ῥεῖθρα ναίουσα
σκύλαξ. ὅθεν, πεφευγὼς ἑρπετῶν δεινὴν μάχην δρακοντομόρφων,
εἰς Ἀμαντίαν πόλιν πλώσει, πέλας δὲ γῆς Ἀτιντάνων μολών,
Πράκτιν παρ’ αὐτὴν αἰπὺ νάσσεται λέπας, τοῦ Χαονίτου νᾶμα
Πολυάνθους δρέπων. ὁ δ’ Αὐσονείων ἄγχι Κάλχαντος τάφων,
δυοῖν ἀδελφοῖν ἅτερος, ψευδηρίων ξένην ἐπ’ ὀστέοισιν
ὀγχήσει κόνιν. δοραῖς δὲ μήλων τύμβον ἐγκοιμωμένοις χρήσει
καθ’ ὕπνον πᾶσι νημερτῆ φάτιν, νόσων δ’ ἀκεστὴς Δαυνίοις
κληθήσεται, ὅταν κατικμαίνοντες Ἀλθαίνου ῥοαῖς ἀρωγὸν
αὐδήσωσιν Ἠπίου γόνον ἀστοῖσι καὶ ποίμναισι πρευμενῆ
μολεῖν. ἔσται ποτὲ πρεσβεῦσιν Αἰτωλῶν φάος ἐκεῖ γοηρὸν καὶ
πανέχθιστον φανέν, ὅταν Σαλάγγων γαῖαν Ἀγγαίσων θ’ ἕδη
μολόντες αἰτίζωσι κοιράνου γύας, ἐσθλῆς ἀρούρης πῖαρ
ἔγκληρον χθονός. τοὺς δ’ εἰς ἐρεμνὸν ζῶντας ὠμησταὶ τάφον
κρύψουσι κοίλης ἐν μυχοῖς διασφάγος. τοῖς δ’ ἀκτέριστον σῆμα
Δαυνῖται νεκρῶν στήσουσι χωστῷ τροχμάλῳ κατηρεφές, χώραν
διδόντες, ἥν περ ἔχρῃζον λαβεῖν, τοῦ κρατοβρῶτος παιδὸς
ἄτρεστου κάπρου. τῶν Ναυβολείων δ’ εἰς Τέμεσσαν ἐγγόνων
ναῦται καταβλώξουσιν, ἔνθα Λαμπέτης Ἱππωνίου πρηῶνος εἰς
Τηθὺν κέρας σκληρὸν νένευκεν. ἀντὶ δὲ Κρίσης ὅρων
Κροτωνιᾶτιν ἀντίπορθμον αὔλακα βοῶν ἀροτρεύσουσιν ὁλκαίῳ
πτερῷ, πάτραν Λίλαιαν κἀνεμωρείας πέδον ποθοῦντες Ἄμφισσάν
τε καὶ κλεινὰς Ἄβας. Σήταια τλῆμον, σοὶ δὲ πρὸς πέτραις
μόρος μίμνει δυσαίων, ἔνθα γυιούχοις πέδαις οἴκτιστα
χαλκείῃσιν ὠργυιωμένη θανῇ, πυρὶ φλέξασα δεσποτῶν στόλον,
ἔκβλητον αἰάζουσα Κράθιδος πέλας τόργοισιν αἰώρημα φοινίοις
δέμας. σπιλὰς δ’ ἐκείνη σῆς φερώνυμος τύχης πόντον
προσαυγάζουσα φημισθήσεται. οἱ δ’ αὖ Πελασγῶν ἀμφὶ Μέμβλητος
ῥοὰς νῆσόν τε Κερνεᾶτιν ἐκπεπλωκότες ὑπὲρ πόρον Τυρσηνὸν
ἐν Λαμητίαις δίναισιν οἰκήσουσι Λευκανῶν πλάκας. καὶ τοὺς
μὲν ἄλγη ποικίλαι τε συμφοραὶ ἄνοστον αἰάζοντας ἕξουσιν
τύχην ἐμῶν ἕκατι δυσγάμων ῥυσταγμάτων Οὐδ’ οἱ χρόνῳ
μολόντες ἀσπαστῶς δόμους εὐκταῖον ἐκλάμψουσι θυμάτων σέλας,
χάριν τίνοντες Κερδύλᾳ Λαρυνθίῳ. τοιαῖσδ’ ἐχῖνος μηχαναῖς
οἰκοφθορῶν παραιολίξει τὰς ἀλεκτόρων πικρὰς στεγανόμους
ὄρνιθας. οὐδὲ ναυφάγοι λήξουσι πένθους δυσμενεῖς φρυκτωρίαι
πτόρθου διαρραισθέντος, ὃν νεοσκαφὲς κρύψει ποτ’ ἐν κλήροισι
Μηδύμνης στέγος. ὁ μὲν γὰρ ἀμφὶ χύτλα τὰς δυσεξόδους ζητῶν
κελεύθους αὐχενιστῆρος βρόχου ἐν ἀμφιβλήστρῳ
συντεταργανωμένος τυφλαῖς ματεύσει χερσὶ κροσσωτοὺς ῥαφάς.
θερμὴν δ’ ὑπαὶ λουτρῶνος ἀρνεύων στέγην τιβῆνα καὶ κύπελλον
ἐγκάρῳ ῥανεῖ, τυπεὶς σκεπάρνῳ κόγχον εὐθήκτῳ μέσον.
οἰκτρὰ δέ πέμφιξ Ταίναρον πτερύξεται, λυπρὰν λεαίνης
εἰσιδοῦσ’ οἰκουρίαν. ἐγὼ δὲ δροίτης ἄγχι κείσομαι πέδῳ,
Χαλυβδικῷ κνώδοντι συντεθραυσμένη, ἐπεί με, πεύκης πρέμνον ἢ
στύπος δρυὸς ὅπως τις ὑλοκουρὸς ἐργάτης ὀρεύς, ῥήξει
πλατὺν τένοντα καὶ μετάφρενον, καὶ πᾶν λακίζουσ’ ἐν φοναῖς
ψυχρὸν δέμας δράκαινα διψὰς κἀπιβᾶσ’ ἐπ’ αὐχένος πλήσει
γέμοντα θυμὸν ἀγρίας χολῆς, ὡς κλεψίνυμφον κοὐ δορίκτητον
γέρας δύσζηλος ἀστέμβακτα τιμωρουμένη. βοῶσα δ’ οὐ κλύοντα
δεσπότην πόσιν θεύσω κατ’ ἴχνος ἠνεμωμένη πτεροῖς. σκύμνος
δὲ πατρὸς κῆρα μαστεύων φόνου εἰς σπλάγχν’ ἐχίδνης αὐτόχειρ
βάψει ξίφος, κακὸν μίασμ’ ἔμφυλον ἀλθαίνων κακῷ. ἐμὸς δ’
ἀκοίτης, δμωίδος νύμφης ἄναξ, Ζεὺς Σπαρτιάταις αἱμύλοις
κληθήσεται, τιμὰς μεγίστας Οἰβάλου τέκνοις λαχών. οὐ μὴν
ἐμὸν νώνυμνον ἀνθρώποις σέβας ἔσται, μαρανθὲν αὖθι ληθαίῳ
σκότῳ. ναὸν δέ μοι τεύξουσι Δαυνίων ἄκροι Σάλπης παρ’
ὄχθαις, οἵ τε Δάρδανον πόλιν ναίουσι, λίμνης ἀγχιτέρμονες
ποτῶν. κοῦραι δὲ παρθένειον ἐκφυγεῖν ζυγὸν ὅταν θέλωσι,
νυμφίους ἀρνούμεναι τοὺς Ἑκτορείοις ἠγλαϊσμένους κόμαις,
μορφῆς ἔχοντας σίφλον ἢ μῶμαρ γένους, ἐμὸν περιπτύξουσιν
ὠλέναις βρέτας, ἄλκαρ μέγιστον κτώμεναι νυμφευμάτων, Ἐρινύων
ἐσθῆτα καὶ ῥέθους βαφὰς πεπαμέναι θρόνοισι φαρμακτηρίοις.
κείναις ἐγὼ δηναιὸν ἄφθιτος θεὰ ῥαβδηφόροις γυναιξὶν
αὐδηθήσομαι. πένθος δὲ πολλαῖς παρθένων τητωμέναις τεύξω
γυναιξὶν αὖθις, αἳ στρατηλάτην ἀθεσμόλεκτρον, Κύπριδος
λῃστὴν θεᾶς, δαρὸν στένουσαι, κλῆρον εἰς ἀνάρσιον πέμψουσι
παῖδας ἐστερημένας γάμων. Λάρυμνα, καὶ Σπερχειέ, καὶ Βοάγριε,
καὶ Κῦνε, καὶ Σκάρψεια, καὶ Φαλωριάς, καὶ Ναρύκειον ἄστυ,
καὶ Θρονίτιδες Λοκρῶν ἀγυιαί, καὶ Πυρωναῖαι νάπαι, καὶ πᾶς
Ὁδοιδόκειος Ἰλέως δόμος, ὑμεῖς ἐμῶν ἕκατι δυσσεβῶν γάμων
ποινὰς Γυγαίᾳ τίσετ’ Ἀγρίσκᾳ θεᾷ, τὸν χιλίωρον τὰς
ἀνυμφεύτους χρόνον πάλου βραβείαις γηροβοσκοῦσαι κόρας. αἷς
ἀκτέριστος ἐν ξένῃ ξέναις τάφος ψάμμῳ κλύδωνος λυπρὸς
ἐκκλυσθήσεται, φυτοῖς ἀκάρποις γυῖα συμφλέξας ὅταν Ἥφαιστος
εἰς θάλασσαν ἐκβράσῃ σποδὸν τῆς ἐκ λόφων Τράρωνος
ἐφθιτωμένης. ἄλλαι δὲ νύκτωρ ταῖς θανουμέναις ἴσαι Σιθῶνος
εἰς θυγατρὸς ἵξονται γύας, λαθραῖα κἀκκέλευθα παπταλώμεναι,
ἕως ἂν εἰσθρέξωσιν Ἀμφείρας δόμους λιταῖς Σθένειαν
ἵκτιδες γουνούμεναι. θεᾶς δ’ ὀφελτρεύσουσι κοσμοῦσαι πέδον,
δρόσῳ τε φοιβάσουσιν, ἀστεργῆ χόλον ἀστῶν φυγοῦσαι. πᾶς γὰρ
Ἰλιεὺς ἀνὴρ κόρας δοκεύσει, πέτρον ἐν χεροῖν ἔχων, ἢ
φάσγανον κελαινόν, ἢ ταυροκτόνον στερρὰν κύβηλιν, ἢ
Φαλακραῖον κλάδον, μαιμῶν κορέσσαι χεῖρα διψῶσαν φόνου. δῆμος
δ’ ἀνατεὶ τὸν κτανόντ’ ἐπαινέσει, τεθμῷ χαράξας,
τοὐπιλώβητον γένος. ὦ μῆτερ, ὦ δύσμητερ, οὐδὲ σὸν κλέος
ἄπυστον ἔσται, Περσέως δὲ παρθένος Βριμὼ Τρίμορφος θήσεταί
σ’ ἑπωπίδα κλαγγαῖσι ταρμύσσουσαν ἐννύχοις βροτούς, ὅσοι
μεδούσης Στρυμόνος Ζηρυνθίας δείκηλα μὴ σέβουσι λαμπαδουχίαις,
θύσθλοις Φεραίαν ἐξακεύμενοι θεάν. ψευδήριον δὲ νησιωτικὸς
στόνυξ Πάχυνος ἕξει σεμνὸν ἐξ ὀνειράτων ταῖς δεσποτείαις
ὠλέναις ὠγκωμένον ῥείθρων Ἑλώρου πρόσθεν ἐκτερισμένης· ὃς
δὴ παρ’ ἀκταῖς τλήμονος ῥανεῖ χοάς, τριαύχενος μήνιμα
δειμαίνων θεᾶς, λευστῆρα πρῶτον οὕνεκεν ῥίψας πέτρον Ἅιδῃ
κελαινῶν θυμάτων ἀπάρξεται. σὺ δ’, ὦ ξύναιμε, πλεῖστον ἐξ
ἐμῆς φρενὸς στερχθείς, μελάθρων ἕρμα καὶ πάτρας ὅλης, οὐκ
εἰς κενὸν κρηπῖδα φοινίξεις φόνῳ ταύρων, ἄνακτι τῶν
Ὀφίωνος θρόνων πλείστας ἀπαρχὰς θυμάτων δωρούμενος. ἀλλ’
ἄξεταί σε πρὸς γενεθλίαν πλάκα τὴν ἐξόχως Γραικοῖσιν
ἐξυμνημένην, ὅπου σφε μήτηρ ἡ πάλης ἐμπείραμος τὴν πρόσθ’
ἄνασσαν ἐμβαλοῦσα Ταρτάρῳ ὠδῖνας ἐξέλυσε λαθραίας γονῆς,
τὰς παιδοβρώτους ἐκφυγοῦσ’ ὁμευνέτου θοίνας ἀσέπτους, οὐδ’
ἐπίανεν βορᾷ νηδύν, τὸν ἀντίποινον ἐγμάψας πέτρον, ἐν
γυιοκόλλοις σπαργάνοις εἰλημένον, τύμβος γεγὼς Κένταυρος
ὠμόφρων σπορᾶς. νήσοις δὲ μακάρων ἐγκατοικήσεις μέγας ἥρως,
ἀρωγὸς λοιμικῶν τοξευμάτων, ὅπου σε πεισθεὶς Ὠγύγου σπαρτὸς
λεὼς χρησμοῖς Ἰατροῦ Λεψίου Τερμινθέως ἐξ Ὀφρυνείων ἠρίων
ἀνειρύσας ἄξει Καλύδνου τύρσιν Ἀόνων τε γῆν σωτῆρ’, ὅταν
κάμνωσιν ὁπλίτῃ στρατῷ πέρθοντι χώραν Τηνέρου τ’ ἀνάκτορα.
κλέος δὲ σὸν μέγιστον Ἐκτήνων πρόμοι λοιβαῖσι κυδανοῦσιν
ἀφθίτοις ἴσον. ἥξει δὲ Κνωσσὸν κἀπὶ Γόρτυνος δόμους
τοὐμὸν ταλαίνης πῆμα, πᾶς δ’ ἀνάστατος ἔσται στρατηγῶν
οἶκος. οὐ γάρ ἥσυχος πορκεὺς δίκωπον σέλμα ναυστολῶν ἐλᾷ,
Λεῦκον στροβήσων φύλακα τῆς μοναρχίας, ψυδραῖσί τε ἔχθραν
μηχαναῖς ἀναπλέκων. ὃς οὔτε τέκνων φείσετ’ οὔτε συγγάμου
Μήδας δάμαρτος, ἠγριωμένος φρένας, οὐ Κλεισιθήρας θυγατρός,
ἧς πατὴρ λέχος θρεπτῷ δράκοντι συγκαταινέσει πικρόν. πάντας
δ’ ἀνάγνοις χερσὶν ναῷ κτενεῖ, λώβαισιν αἰκισθέντας Ὀγκαίου
βόθρου. γένους δὲ πάππων τῶν ἐμῶν αὖθις κλέος μέγιστον
αὐξήσουσιν ἄμναμοί ποτε, αἰχμαῖς τὸ πρωτόλειον ἄραντες
στέφος, γῆς καὶ θαλάσσης σκῆπτρα καὶ μοναρχίαν λαβόντες. οὐδ’
ἄμνηστον, ἀθλία πατρίς, κῦδος μαρανθὲν ἐγκατακρύψεις ζόφῳ.
τοιούσδ’ ἐμός τις σύγγονος λείψει διπλοῦς σκύμνους λέοντας,
ἔξοχον ῥώμῃ γένος, ὁ Καστνίας τε τῆς τε Χειράδος γόνος,
βουλαῖς ἄριστος, οὐδ’ ὀνοστός ἐν μάχαις. ὃς πρῶτα μέν
Ῥαίκηλον οἰκήσει μολών, κισσοῦ παρ’ αἰπὺν πρῶνα καὶ
Λαφυστίας κερασφόρους γυναῖκας. ἐκ δ’ Ἀλμωπίας πάλιμπλανήτην
δέξεται Τυρσηνία Λιγγεύς τε θερμῶν ῥεῖθρον ἐκβράσσων ποτῶν,
καὶ Πῖσ’ Ἀγύλλης θ’ αἱ πολύρρηνοι νάπαι. σὺν δέ σφι μίξει
φίλιον ἐχθρὸς ὢν στρατόν, ὅρκοις κρατήσας καὶ λιταῖς
γουνασμάτων νάνος, πλάναισι πάντ’ ἐρευνήσας μυχὸν ἁλός τε
καὶ γῆς. σὺν δὲ δίπτυχοι τόκοι Μυσῶν ἄνακτος, οὗ ποτ’
Οἰκουρὸς δόρυ γνάμψει Θέοινος, γυῖα συνδήσας λύγοις, Τάρχων
τε καὶ Τυρσηνός, αἴθωνες λύκοι, τῶν Ἡρακλείων ἐκγεγῶτες
αἱμάτων. ἔνθα τράπεζαν εἰδάτων πλήρη κιχών, τὴν ὕστερον
βρωθεῖσαν ἐξ ὀπαόνων, μνήμην παλαιῶν λήψεται θεσπισμάτων.
κτίσει δὲ χώραν ἐν τόποις Βορειγόνων ὑπὲρ Λατίνους Δαυνίους
τ’ ᾠκισμένην, πύργους τριάκοντ’, ἐξαριθμήσας γονὰς συὸς
κελαινῆς, ἣν ἀπ’ Ἰδαίων λόφων καὶ Δαρδανείων ἐκ τόπων
ναυσθλώσεται, ἰσηρίθμων θρέπτειραν ἐν τόκοις κάπρων· ἧς καὶ
πόλει δείκηλον ἀνθήσει μιᾷ χαλκῷ τυπώσας καὶ τέκνων
γλαγοτρόφων. δείμας δὲ σηκὸν Μυνδίᾳ Παλληνίδι, πατρᾦ
ἀγάλματ’ ἐγκατοικεῖ θεῶν. ἃ δή, παρώσας καὶ δάμαρτα καὶ
τέκνα καὶ κτῆσιν ἄλλην ὀμπνίαν κειμηλίων, σὺν τῷ γεραιῷ
πατρὶ πρεσβειώσεται, πέπλοις περισχών, ἦμος αἰχμηταὶ κύνες,
τὰ πάντα πάτρας συλλαφύξαντες πάλῳ, τούτῳ μόνῳ πόρωσιν
αἵρεσιν, δόμων λαβεῖν ὅ χρῄζει κἀπενέγκασθαι δάνος. τῷ
καὶ παρ’ ἐχθροῖς εὐσεβέστατος κριθείς, τὴν πλεῖστον
ὑμνηθεῖσαν ἐν χάρμαις πάτραν ἐν ὀψιτέκνοις ὀλβίαν
δωμήσεται, τύρσιν μακεδνὰς ἀμφὶ Κιρκαίου νάπας Ἀργοῦς τε
κλεινὸν ὅρμον Αἰήτην μέγαν, λίμνης τε Φόρκης Μαρσιωνίδος
ποτὰ Τιτώνιόν τε χεῦμα τοῦ κατὰ χθονὸς δύνοντος εἰς ἄφαντα
κευθμῶνος βάθη, Ζωστηρίου τε κλιτύν, ἔνθα παρθένου στυγνὸν
Σιβύλλης ἐστὶν οἰκητήριον, γρώνῳ βερέθρῳ συγκατηρεφὲς
στέγης. τοσαῦτα μὲν δύστλητα πείσονται κακὰ οἱ τὴν ἐμὴν
μέλλοντες αἰστώσειν πάτραν. τί γὰρ ταλαίνῃ μητρὶ τῇ
Προμηθέως ξυνὸν πέφυκε καὶ τροφῷ Σαρπηδόνος, ἃς πόντος
Ἕλλης καὶ πέτραι Συμπληγάδες καὶ Σαλμυδησὸς καὶ κακόξεινος
κλύδων, Σκύθαισι γείτων, καρτεροῖς εἴργει πάγοις, λίμνην τε
τέμνων Τάναϊς ἀκραιφνὴς μέσην ῥείθροις ὁρίζει,
προσφιλεστάτην βροτοῖς χίμετλα Μαιώταισι θρηνοῦσιν ποδῶν.
ὄλοιντο ναῦται πρῶτα Καρνῖται κύνες, οἳ τὴν βοῶπιν
ταυροπάρθενον κόρην Λέρνης ἀνηρείψαντο, φορτηγοὶ λύκοι, πλᾶτιν
πορεῦσαι κῆρα Μεμφίτῃ πρόμῳ, ἔχθρας δὲ πυρσὸν ᾖραν
ἠπείροις διπλαῖς. αὖθις γὰρ ὕβριν τὴν βαρεῖαν ἁρπαγῆς
Κουρῆτες ἀντίποινον Ἰδαῖοι κάπροι ζητοῦντες, αἰχμάλωτον
ἤμπρευσαν πόριν ἐν ταυρομόρφῳ τράμπιδος τυπώματι Σαραπτίαν
Δικταῖον εἰς ἀνάκτορον δάμαρτα Κρήτης Ἀστέρῳ στρατηλάτῃ.
οὐδ’ οἵ γ’ ἀπηρκέσθησαν ἀντ’ ἴσων ἴσα λαβόντες, ἀλλὰ
κλῶπα σὺν Τεύκρῳ στρατὸν καὶ σὺν Σκαμάνδρῳ Δραυκίῳ
φυτοσπόρῳ εὶς Βεβρύκων ἔστειλαν οἰκητήριον, σμίνθοισι
δηρίσοντας, ὧν ἀπὸ σπορᾶς ἐμοὺς γενάρχας ἐξέφυσε Δάρδανος,
γήμας Ἀρίσβαν Κρῆσσαν εὐγενῆ κόρην. καὶ δευτέρους ἔπεμψαν
Ἄτρακας λύκους ταγῷ μονοκρήπιδι κλέψοντας νάκην,
δρακοντοφρούροις ἐσκεπασμένην σκοπαῖς. ὃς εἰς Κύταιαν τὴν
Λιβυστικὴν μολών, καἰ τὸν τετράπνην ὕδρον εὐνάσας θρόνοις,
καὶ γυρὰ ταύρων βαστάσας πυριπνόων ἄροτρα, καὶ λέβητι
δαιτρευθεὶς δέμας, οὐκ ἀσμένως ἔμαρψεν ἐρράου σκύλος, ἀλλ’
αὐτόκλητον ἁρπάσας κεραΐδα, τὴν γνωτοφόντιν καὶ τέκνων
ἀλάστορα, εἰς τὴν λάληθρον κίσσαν ἡρματίξατο, φθογγὴν
ἑδώλων Χαονιτικῶν ἄπο βροτησίαν ἱεῖσαν, ἔμπαιον δρόμων.
πάλιν δ’ ὁ πέτρας ἀσκέρας ἀνειρύσας καὶ φασγάνου ζωστῆρα
καὶ ξίφος πατρός, ὁ Φημίου παῖς, Σκῦρος ᾧ λυγροὺς τάφους
κρημνῶν ἔνερθεν αἰγίλιψ ῥοιζουμένων πάλαι δοκεύει τὰς
ἀταρχύτους ῥιφάς, σὺν θηρὶ βλώξας τῷ σπάσαντι δηίας Μύστῃ
Τροπαίας μαστὸν εὔθηλον θεᾶς, ζωστηροκλέπτης, νεῖκος ὤρινεν
διπλοῦν, στόρνην τ’ ἀμέρσας καὶ Θεμισκύρας ἄπο τὴν
τοξόδαμνον νοσφίσας Ὀρθωσίαν. ἧς αἱ ξύναιμοι, παρθένοι
Νεπτουνίδος, ἔριν λιποῦσαι, Λάγμον, ἠδὲ Τήλαμον, καὶ χεῦμα
Θερμώδοντος Ἀκταῖόν τ’ ὄρος, ποινὰς ἀθἐλκτους θ’ ἁρπαγὰς
διζήμεναι, ὑπὲρ κελαινὸν Ἴστρον ἤλασαν Σκύθας ἵππους,
ὁμοκλήτειραν ἱεῖσαι βοὴν Γραικοῖσιν ἀμνάμοις τε τοῖς
Ἐρεχθέως. καὶ πᾶσαν Ἀκτὴν ἐξεπόρθησαν δορί, τοὺς Μοψοπείους
αἰθαλώσασαι γύας. πάππος δὲ Θρῄκης οὑμὸς αἰστώσας πλάκα
χώραν τ’ Ἐορδῶν καὶ Γαλαδραίων πέδον, ὅρους ἔπηξεν ἀμφὶ
Πηνειοῦ ποτοῖς, στερρὰν τραχήλῳ ζεῦγλαν ἀμφιθεὶς πέδαις,
ἀλκῇ νέανδρος, ἐκπρεπέστατος γένους. ἡ δ’ ἀντὶ τούτων
τάρροθον βοηλάτην τὸν ἑξάπρυμνον, στέρφος ἐγχλαινούμενον,
στείλασα, λίστροις αἰπὺν ἤρειψεν πάγον, τὸν ἡ παλίμφρων
Γοργὰς ἐν κλήροις θεῶν καθιερώσει, πημάτων ἀρχηγέτις. αὖθις
δὲ κίρκοι, Τμῶλον ἐκλελοιπότες Κίμψον τε καὶ χρυσεργὰ
Πακτωλοῦ ποτά, καὶ νᾶμα λίμνης, ἔνθα Τυφῶνος δάμαρ κευθμῶνος
αίνόλεκτρον ἐνδαύει μυχόν, Ἄγυλλαν Αὐσονῖτιν εἰσεκώμασαν,
δεινὴν Λιγυστίνοισι τοῖς τ’ ἀφ’ αἵματος ῥίζαν γιγάντων
Σιθόνων κεκτημένοις λόγχης ἐν ὑσμίναισι μίξαντες πάλην.
εἷλον δὲ Πῖσαν καὶ δορίκτητον χθόνα πᾶσαν κατειργάσαντο τὴν
Ὄμβρων πέλας καὶ Σαλπίων βεβῶσαν ὀχθηρῶν πάγων. λοῖσθος δ’
ἐγείρει γρυνὸς ἀρχαίαν ἔριν, πῦρ εὗδον ἤδη τὸ πρὶν
ἐξάπτων φλογί, ἐπεὶ Πελασγοὺς εἶδε Ῥυνδακοῦ ποτῶν
κρωσσοῖσιν ὀθνείοισι βάψαντας γάνος. ἡ δ’ αὖθις οἰστρήσασα
τιμωρουμένη τριπλᾶς τετραπλᾶς ἀντιτίσεται βλάβας, πορθοῦσα
χώρας ἀντίπορθμον ᾐόνα. πρῶτος μὲν ἥξει Ζηνὶ τῷ
Λαπερσίῳ ὁμώνυμος Ζεύς, ὃς καταιβάτης μολὼν σκηπτῷ πυρώσει
πάντα δυσμενῶν σταθμά. σὺν ᾧ θανοῦμαι, κἀν νεκροῖς
στρωφωμένη τὰ λοίπ’ ἀκούσω ταῦθ’, ἃ νῦν μέλλω θροεῖν. ὁ
δεύτερος δέ, τοῦ πεφασμένου κέλωρ ἐν ἀμφιβλήστροις ἔλλοπος
μυνδοῦ δίκην, καταιθαλώσει γαῖαν ὀθνείαν, μολὼν χρησμοῖς
Ἰατροῦ σὺν πολυγλώσσῳ στρατῶ. τρίτος δ’, ἄνακτος τοῦ
δρυηκόπου γόνος, τὴν τευχοπλάστιν παρθένον Βραγχησίαν
παραιολίξας βῶλον ἐμπεφυρμένην νασμοῖς ὀρέξαι τῷ κεχρημένῳ
δάνος, σφραγῖδα δέλτῳ δακτύλων ἐφαρμόσαι, φθειρῶν ὀρείαν
νάσσεται μοναρχίαν, τὸν πρωτόμισθον Κᾶρα δῃώσας στρατόν,
ὅταν κόρη κασωρὶς εἰς ἐπείσιον χλεύην ὑλακτήσασα κηκάσῃ
γάμους νυμφεῖα πρὸς κηλωστὰ καρβάνων τελεῖν. οἱ δ’ αὖ
τέταρτοι τῆς Δυμαντείου σπορᾶς, Λακμώνιοί τε καὶ Κυτιναῖοι
Κόδροι, οἳ Θίγρον οἰκήσουσι Σάτνιόν τ’ ὄρος, καὶ
χερσόνησον τοῦ πάλαι ληκτηρίαν θεᾷ Κυρίτᾳ πάμπαν
ἐστυγημένου, τῆς παντομόρφου βασσάρας λαμπούριδος τοκῆος, ἥτ’
ἀλφαῖσι ταῖς καθ’ ἡμέραν βούπειναν ἀλθαίνεσκεν ἀκμαίαν
πατρός, ὀθνεῖα γατομοῦντος Αἴθωνος πτερά. ὁ Φρὺξ δ’,
ἀδελφὸν αἷμα τιμωρούμενος, πάλιν τιθηνὸν ἀντιπορθήσει χθόνα
τοῦ νεκροτάγου, τὰς ἀθωπεύτους δίκας φθιτοῖσι ῥητρεύοντος
ἀστεργεῖ τρόπῳ. ὃς δή ποτ’ ἀμφώδοντος ἐξ ἄκρων λοβῶν
φθέρσας κύφελλα καλλυνεῖ παρωτίδας, δαπταῖς τιτύσκων
αἱμοπώταισιν φόβον. τῷ πᾶσα Φλεγρὰς αἶα δουλωθήσεται
Θραμβουσία τε δειρὰς ἥ τ’ ἐπάκτιος στόρθυγξ Τίτωνος αἵ τε
Σιθόνων πλάκες Παλληνία τ’ ἄρουρα, τὴν ὁ βούκερως Βρύχων
λιπαίνει, γηγενῶν ὑπηρέτης. πολλῶν δ’ ἐναλλὰξ πημάτων
ἀπάρξεται Κανδαῖος ἢ Μάμερτος, ἢ τί χρὴ καλεῖν τὸν
αἱμοφύρτοις ἑστιώμενον μάχαις; οὐ μὰν ὑπείξει γ’ ἡ
)πιμηθέως τοκάς, ἀλλ’ ἀντὶ πάντων Περσέως ἕνα σπορᾶς στελεῖ
γίγαντα, τῷ θάλασσα μὲν βατὴ πεζῷ ποτ’ ἔσται, γῆ δὲ
ναυσθλωθήσεται ῥήσσοντι πηδοῖς χέρσον. οἱ δὲ Λαφρίας οἶκοι
Μαμέρσας, ᾐθαλωμένοι φλογὶ σὺν καλίνοισι τειχέων προβλήμασι
τὸν χρησμολέσχην αἰτιάσονται βλάβης, ψαίνυνθα θεσπίζοντα
Πλούτωνος λάτριν. στρατῷ δ’ ἀμίκτῳ πᾶσα μὲν βρωθήσεται,
φλοιῶτιν ἐκδύνουσα δίπλακα σκέπην, καρποτρόφος δρῦς ἀγριάς τ’
ὀρειθαλής. ἅπας δ’ ἀναύρων νασμὸς αὐανθήσεται, χανδὸν
κελαινὴν δίψαν αἰονωμένων. κύφελλα δ’ ἰῶν τηλόθεν
ῥοιζουμένων ὑπὲρ κάρα σιήσουσι, Κίμμερός θ’ ὅπως, σκιὰ
καλύψει πέρραν, ἀμβλύνων σέλας. Λοκρὸν δ’ ὁποῖα παῦρον
ἀνθήσας ῥόδον, καὶ πάντα φλέξας, ὥστε κάγκανον στάχυν,
αὖθις παλιμπλώτοιο γεύσεται φυγῆς, μόσσυνα φηγότευκτον, ὡς
λυκοψίαν κόρη κνεφαίαν, ἄγχι παμφαλώμενος, χαλκηλάτῳ κνώδοντι
δειματουμένη. πολλοὶ δ’ ἀγῶνες καὶ φόνοι μεταίχμιοι λύσουσιν
ἀνδρῶν οἱ μὲν ἐν γαίᾳ πάλας δειναῖσιν ἀρχαῖς
ἀμφιδηριωμένων, οἱ δ’ ἐν μεταφρένοισι βουστρόφοις χθονός, ἕως
ἂν αἴθων εὐνάσῃ βαρὺν κλόνον, ἀπ’ Αἰακοῦ τε κἀπὸ
Δαρδάνου γεγὼς Θεσπρωτὸς ἄμφω καὶ Χαλαστραῖος λέων, πρηνῆ θ’
ὁμαίμων πάντα κυπώσας δόμον ἀναγκάσῃ πτήξαντας Ἀργείων
πρόμους σῆναι Γαλάδρας τὸν στατηλάτην λύκον καὶ σκῆπτρ’
ὀρέξαι τῆς πάλαι μοναρχίας. ᾧ δὴ μεθ’ ἕκτην γένναν
αὐθαίμων ἐμὸς εἷς τις παλαιστής, συμβαλὼν ἀλκὴν δορὸς
πόντου τε καὶ γῆς κεἰς διαλλαγὰς μολών, πρέσβιστος ἐν
φίλοισιν ὑμνηθήσεται, σκύλων ἀπαρχὰς τὰς δορικτήτους λαβών.
τί μακρὰ τλήμων εἰς ἀνηκόους πέτρας, εἰς κῦμα κωφόν, εἰς
νάπας δασπλήτιδας βαύζω, κενὸν ψἀλλουσα μάστακος κρότον;
πίστιν γὰρ ἡμῶν Λεψιεὺς ἐνόσφισε, ψευδηγόροις φήμαισιν
ἐγχρίσας ἔπη, καὶ θεσφάτων πρόμαντιν ἀψευδῆ φρόνιν, λέκτρων
στερηθεὶς ὧν ἐκάλχαινεν τυχεῖν. θήσει δ’ ἀληθῆ. σὺν κακῷ
δέ τις μαθών, ὅτ’ οὐδὲν ἔσται μῆχος ὠφελεῖν πάτραν, τὴν
φοιβόληπτον αἰνέσει χελιδόνα. Τόσσ’ ἠγόρευε, καὶ παλίσσυτος
ποσὶν ἔβαινεν εἱρκτῆς ἐντός. ἐν δὲ καρδίᾳ σειρῆνος
ἐστέναξε λοίσθιον μέλος, Κλάρου Μιμαλλών, ἢ Μελαγκραίρας
κόπις Νησοῦς θυγατρός, ἤ τι Φίκιον τέρας, ἑλικτὰ κωτίλλουσα
δυσφράστως ἔπη. ἐγὼ δὲ λοξὸν ἦλθον ἀγγέλλων, ἄναξ, σοὶ
τόνδε μῦθον παρθένου φοιβαστρίας, ἐπεί μ’ ἔταξας φύλακα
λαΐνου στέγης καὶ πάντα φράζειν κἀναπεμπάζειν λόγον
ἐτητύμως ἄψορρον ὤτρυνας τρόχιν. δαίμων δέ φήμας εἰς τὸ
λῷον ἐκδραμεῖν τεύξειεν, ὅσπερ σῶν προκήδεται θρόνων, σώζων
παλαιὰν Βεβρύκων παγκληρίαν.