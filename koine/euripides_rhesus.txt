Βᾶθι πρὸς εὐνὰς τὰς Ἑκτορέους. τίς ὑπασπιστῶν ἄγρυπνος
βασιλέως, ἢ τευχοφόρων; δέξαιτο νέων κληδόνα μύθων, οἳ
τετράμοιρον νυκτὸς φυλακὴν πάσης στρατιᾶς προκάθηνται. ὄρθου
κεφαλὴν πῆχυν ἐρείσας, λῦσον βλεφάρων γοργωπὸν ἕδραν, λεῖπε
χαμεύνας φυλλοστρώτους, Ἕκτορ· καιρὸς γὰρ ἀκοῦσαι. τίς ὅδ’;
ἦ φίλιος φθόγγος· τίς ἀνήρ; τί τὸ σῆμα; θρόει· τίνες ἐκ
νυκτῶν τὰς ἡμετέρας κοίτας πλάθουσ’; ἐνέπειν χρή. φύλακες
στρατιᾶς. τί φέρῃ θορύβῳ; θάρσει. θαρσῶ. μῶν τις λόχος ἐκ
νυκτῶν; [οὐκ ἔστι.] τί σὺ γὰρ φυλακὰς προλιπὼν κινεῖς
στρατιάν, εἰ μή τιν’ ἔχων νυκτηγορίαν; οὐκ οἶσθα δορὸς
πέλας Ἀργείου νυχίαν ἡμᾶς κοίταν πανόπλους κατέχοντας;
ὁπλίζου χέρα· συμμάχων, Ἕκτορ, βᾶθι πρὸς εὐνάς, ὄτρυνον
ἔγχος αἴρειν, ἀφύπνισον. — πέμπε φίλους ἰέναι ποτὶ σὸν
λόχον, ἁρμόσατε ψαλίοις ἵππους. — τίς εἶσ’ ἐπὶ Πανθοΐδαν,
ἢ τὸν Εὐρώπας, Λυκίων ἀγὸν ἀνδρῶν; — ποῦ σφαγίων ἔφοροι;
— ποῦ δὲ γυμνήτων μόναρχοι τοξοφόροι τε Φρυγῶν; — ζεύγνυτε
κερόδετα τόξα νευραῖς. τὰ μὲν ἀγγέλλεις δείματ’ ἀκούειν, τὰ
δὲ θαρσύνεις, κοὐδὲν καθαρῶς. ἀλλ’ ἦ Κρονίου Πανὸς τρομερᾷ
μάστιγι φοβῇ; [φυλακὰς δὲ λιπὼν κινεῖς στρατιάν.] τί θροεῖς;
τί σε φῶ νέον ἀγγέλλειν; πολλὰ γὰρ εἰπὼν οὐδὲν τρανῶς
ἀπέδειξας. πύρ’ αἴθει στρατὸς Ἀργόλας, Ἕκτορ, πᾶσαν ἀν’
ὄρφναν, διειπετῆ δὲ ναῶν πυρσοῖς σταθμά. πᾶς δ’ Ἀγαμεμνονίαν
προσέβα στρατὸς ἐννύχιος θορύβῳ σκηνάν, νέαν τιν’ ἐφιέμενοι
βάξιν. οὐ γάρ πω πάρος ὧδ’ ἐφοβήθη ναυσιπόρος στρατιά. σοὶ
δ’, ὑποπτεύων τὸ μέλλον, ἤλυθον ἄγγελος, ὡς μήποτ’ ἐς ἐμέ
τινα μέμψιν εἴπῃς. ἐς καιρὸν ἥκεις, καίπερ ἀγγέλλων φόβον·
ἅνδρες γὰρ ἐκ γῆς τῆσδε νυκτέρῳ πλάτῃ λαθόντες ὄμμα
τοὐμὸν ἀρεῖσθαι φυγὴν μέλλουσι· σαίνει μ’ ἔννυχος φρυκτωρία.
ὦ δαῖμον, ὅστις μ’ εὐτυχοῦντ’ ἐνόσφισας θοίνης λέοντα,
πρὶν τὸν Ἀργείων στρατὸν σύρδην ἅπαντα τῷδ’ ἀναλῶσαι
δορί. εἰ γὰρ φαεννοὶ μὴ ξυνέσχον ἡλίου λαμπτῆρες, οὔτἂν
ἔσχον εὐτυχοῦν δόρυ, πρὶν ναῦς πυρῶσαι καὶ διὰ σκηνῶν
μολεῖν κτείνων Ἀχαιοὺς τῇδε πολυφόνῳ χερί. κἀγὼ μὲν ἦ
πρόθυμος ἱέναι δόρυ ἐν νυκτὶ χρῆσθαί τ’ εὐτυχεῖ ῥύμῃ
θεοῦ· ἀλλ’ οἱ σοφοί με καὶ τὸ θεῖον εἰδότες μάντεις
ἔπεισαν ἡμέρας μεῖναι φάος κἄπειτ’ Ἀχαιῶν μηδέν’ ἐν
χέρσῳ λιπεῖν. οἳ δ’ οὐ μένουσι τῶν ἐμῶν θυοσκόων βουλάς·
ἐν ὄρφνῃ δραπέτης μέγα σθένει. ἀλλ’ ὡς τάχιστα χρὴ
παραγγέλλειν στρατῷ τεύχη πρόχειρα λαμβάνειν λῆξαί θ’ ὕπνου,
ὡς ἄν τις αὐτῶν καὶ νεὼς θρῴσκων ἔπι νῶτον χαραχθεὶς
κλίμακας ῥάνῃ φόνῳ, οἳ δ’ ἐν βρόχοισι δέσμιοι λελημμένοι
Φρυγῶν ἀρούρας ἐκμάθωσι γαπονεῖν. Ἕκτορ, ταχύνεις πρὶν
μαθεῖν τὸ δρώμενον· ἅνδρες γὰρ εἰ φεύγουσιν οὐκ ἴσμεν
τορῶς. τίς γὰρ πύρ’ αἴθειν πρόφασις Ἀργείων στρατόν; οὐκ
οἶδ’· ὕποπτον δ’ ἐστὶ κάρτ’ ἐμῇ φρενί. πάντ’ ἂν
φοβηθεὶς ἴσθι, δειμαίνων τόδε. οὔπω πρὶν ἧψαν πολέμιοι
τοσόνδε φῶς. οὐδ’ ὧδέ γ’ αἰσχρῶς ἔπεσον ἐν τροπῇ δορός.
σὺ ταῦτ’ ἔπραξας· καὶ τὰ λοιπὰ νῦν σκόπει. ἁπλοῦς ἐπ’
ἐχθροῖς μῦθος ὁπλίζειν χέρα. καὶ μὴν ὅδ’ Αἰνέας καὶ μάλα
σπουδῇ ποδὸς στείχει, νέον τι πρᾶγμ’ ἔχων φίλοις φράσαι.
Ἕκτορ, τί χρῆμα νύκτεροι κατὰ στρατὸν τὰς σὰς πρὸς εὐνὰς
φύλακες ἐλθόντες φόβῳ νυκτηγοροῦσι καὶ κεκίνηται· στρατός;
Αἰνέα, πύκαζε τεύχεσιν δέμας σέθεν. τί δ’ ἔστι; μῶν τις
πολεμίων ἀγγέλλεται δόλος κρυφαῖος ἑστάναι κατ’ εὐφρόνην;
φεύγουσιν ἅνδρες κἀπιβαίνουσιν νεῶν. τί τοῦδ’ ἂν εἴποις
ἀσφαλὲς τεκμήριον; αἴθουσι πᾶσαν νύκτα λαμπάδας πυρός· καί
μοι δοκοῦσιν οὐ μενεῖν ἐς αὔριον, ἀλλ’ ἐκκέαντες πύρσ’ ἐπ’
εὐσέλμων νεῶν φυγῇ πρὸς οἴκους τῆσδ’ ἀφορμήσειν χθονός.
σὺ δ’ ὡς τί δράσων πρὸς τάδ’ ὁπλίζῃ χέρας; φεύγοντας
αὐτοὺς κἀπιθρῴσκοντας νεῶν λόγχῃ καθέξω κἀπικείσομαι
βαρύς· αἰσχρὸν γὰρ ἡμῖν, καὶ πρὸς αἰσχύνῃ κακόν, θεοῦ
διδόντος πολεμίους ἄνευ μάχης φεύγειν ἐᾶσαι πολλὰ δράσαντας
κακά. εἴθ’ ἦσθ’ ἀνὴρ εὔβουλος ὡς δρᾶσαι χερί. ἀλλ’ οὐ
γὰρ αὑτὸς πάντ’ ἐπίστασθαι βροτῶν πέφυκεν· ἄλλῳ δ’ ἄλλο
πρόσκειται γέρας, σὲ μὲν μάχεσθαι, τοὺς δὲ βουλεύειν καλῶς·
ὅστις πυρὸς λαμπτῆρας ἐξήρθης κλύων φλέγειν Ἀχαιούς, καὶ
στρατὸν μέλλεις ἄγειν τάφρους ὑπερβὰς νυκτὸς ἐν καταστάσει.
καίτοι περάσας κοῖλον αὐλώνων βάθος, εἰ μὴ κυρήσεις
πολεμίους ἀπὸ χθονὸς φεύγοντας, ἀλλὰ σὸν βλέποντας ἐς δόρυ,
νικώμενος μὲν οὔτι μὴ μόλῃς πάλιν· πῶς γὰρ περάσει
σκόλοπας ἐν τροπῇ στρατός; πῶς δ’ αὖ γεφύρας διαβαλοῦσ’
ἱππηλάται, ἢν ἆρα μὴ θραύσαντες ἀντύγων χνόας; νικῶν δ’
ἔφεδρον παῖδ’ ἔχεις τὸν Πηλέως, ὅς σ’ οὐκ ἐάσει ναυσὶν
ἐμβαλεῖν φλόγα, οὐδ’ ὧδ’ Ἀχαιούς, ὡς δοκεῖς, ἀναρπάσαι.
αἴθων γὰρ ἁνὴρ καὶ πεπύργωται χερί. ἀλλὰ στρατὸν μὲν
ἥσυχον παρ’ ἀσπίδας εὕδειν ἐῶμεν ἐκ κόπων ἀρειφάτων,
κατάσκοπον δὲ πολεμίων, ὃς ἂν θέλῃ, πέμπειν δοκεῖ μοι·
κἂν μὲν αἴρωνται φυγήν, στείχοντες ἐμπέσωμεν Ἀργείων
στρατῷ· εἰ δ’ ἐς δόλον τιν’ ἥδ’ ἄγει φρυκτωρία, μαθόντες
ἐχθρῶν μηχανὰς κατασκόπου βουλευσόμεσθα· τήνδ’ ἔχω γνώμην,
ἄναξ. τάδε δοκεῖ, τάδε μεταθέμενος νόει. σφαλερὰ δ’ οὐ φιλῶ
στρατηγῶν κράτη. τί γὰρ ἄμεινον ἢ ταχυβάταν νεῶν κατόπταν
μολεῖν πέλας ὅ τί ποτ’ ἄρα δαΐοις πυρὰ κατ’ ἀντίπρῳρα
ναυστάθμων δαίεται; νικᾶτ’, ἐπειδὴ πᾶσιν ἁνδάνει τάδε.
στείχων δὲ κοίμα συμμάχους· τάχ’ ἂν στρατὸς κινοῖτ’ ἀκούσας
νυκτέρους ἐκκλησίας. ἐγὼ δὲ πέμψω πολεμίων κατάσκοπον. κἂν
μέν τιν’ ἐχθρῶν μηχανὴν πυθώμεθα, σὺ πάντ’ ἀκούσῃ καὶ
παρὼν εἴσῃ λόγον· ἐὰν δ’ ἀπαίρωσ’ ἐς φυγὴν ὁρμώμενοι,
σάλπιγγος αὐδὴν προσδοκῶν καραδόκει, ὡς οὐ μενοῦντά μ’·
ἀλλὰ προσμείξω νεῶν ὁλκοῖσι νυκτὸς τῆσδ’ ἐπ’ Ἀργείων
στρατῷ. πέμφ’ ὡς τάχιστα· νῦν γὰρ ἀσφαλῶς φρονεῖς. σὺν σοὶ
δ’ ἔμ’ ὄψῃ καρτεροῦνθ’, ὅταν δέῃ. τίς δῆτα Τρώων οἳ
πάρεισιν ἐν λόγῳ θέλει κατόπτης ναῦς ἐπ’ Ἀργείων μολεῖν;
τίς ἂν γένοιτο τῆσδε γῆς εὐεργέτης; τίς φησιν; οὔτοι πάντ’
ἐγὼ δυνήσομαι πόλει πατρῴᾳ συμμάχοις θ’ ὑπηρετεῖν. ἐγὼ
πρὸ γαίας τόνδε κίνδυνον θέλω ῥίψας κατόπτης ναῦς ἐπ’
Ἀργείων μολεῖν, καὶ πάντ’ Ἀχαιῶν ἐκμαθὼν βουλεύματα ἥξω·
ἐπὶ τούτοις τόνδ’ ὑφίσταμαι πόνον. ἐπώνυμος μὲν κάρτα καὶ
φιλόπτολις Δόλων· πατρὸς δὲ καὶ πρὶν εὐκλεᾶ δόμον νῦν δὶς
τόσως ἔθηκας εὐκλεέστερον. οὐκοῦν πονεῖν μὲν χρή, πονοῦντα
δ’ ἄξιον μισθὸν φέρεσθαι. παντὶ γὰρ προσκείμενον κέρδος πρὸς
ἔργῳ τὴν χάριν τίκτει διπλῆν. ναί, καὶ δίκαια ταῦτα κοὐκ
ἄλλως λέγω. τάξαι δὲ μισθόν, πλὴν ἐμῆς τυραννίδος. οὐ σῆς
ἐρῶμεν πολιόχου τυραννίδος. σὺ δ’ ἀλλὰ γήμας Πριαμιδῶν
γαμβρὸς γενοῦ. οὐδ’ ἐξ ἐμαυτοῦ μειζόνων γαμεῖν θέλω. χρυσὸς
πάρεστιν, εἰ τόδ’ αἰτήσεις γέρας. ἀλλ’ ἔστ’ ἐν οἴκοις· οὐ
βίου σπανίζομεν. τί δῆτα χρῄζεις ὧν κέκευθεν Ἴλιος; ἑλὼν
Ἀχαιοὺς δῶρά μοι ξυναίνεσον. δώσω· σὺ δ’ αἴτει πλὴν
στρατηλάτας νεῶν. κτεῖν’, οὔ σ’ ἀπαιτῶ Μενέλεω σχέσθαι χέρα.
οὐ μὴν τὸν Ἰλέως παῖδά μ’ ἐξαιτῇ λαβεῖν; κακαὶ γεωργεῖν
χεῖρες εὖ τεθραμμέναι. τίν’ οὖν Ἀχαιῶν ζῶντ’ ἀποινᾶσθαι
θέλεις; καὶ πρόσθεν εἶπον· ἔστι χρυσὸς ἐν δόμοις. καὶ μὴν
λαφύρων γ’ αὐτὸς αἱρήσῃ παρών. θεοῖσιν αὐτὰ πασσάλευε πρὸς
δόμοις. τί δῆτα μεῖζον τῶνδέ μ’ αἰτήσεις γέρας; ἵππους
Ἀχιλλέως· χρὴ δ’ ἐπ’ ἀξίοις πονεῖν ψυχὴν προβάλλοντ’ ἐν
κύβοισι δαίμονος. καὶ μὴν ἐρῶντί γ’ ἀντερᾷς ἵππων ἐμοί·
ἐξ ἀφθίτων γὰρ ἄφθιτοι πεφυκότες τὸν Πηλέως φέρουσι θούριον
γόνον· δίδωσι δ’ αὐτοὺς πωλοδαμνήσας ἄναξ Πηλεῖ Ποσειδῶν, ὡς
λέγουσι, πόντιος. ἀλλ’ οὔ σ’ ἐπάρας ψεύσομαι· δώσω δέ σοι,
κάλλιστον οἴκοις κτῆμ’, Ἀχιλλέως ὄχον. αἰνῶ· λαβὼν δ’ ἄν
φημι κάλλιστον Φρυγῶν δῶρον δέχεσθαι τῆς ἐμῆς εὐσπλαγχνίας.
σὲ δ’ οὐ φθονεῖν χρή· μυρί’ ἔστιν ἄλλα σοι, ἐφ’ οἷσι
τέρψῃ τῆσδ’ ἀριστεύων χθονός. μέγας ἀγών, μεγάλα δ’
ἐπινοεῖς ἑλεῖν· μακάριός γε μὴν κυρήσας ἔσῃ. πόνος ὅδ’
εὐκλεής· μέγα δὲ κοιράνοισι γαμβρὸν πέλειν. τὰ θεόθεν
ἐπιδέτω Δίκα, τὰ δὲ παρ’ ἀνδράσιν τέλειά σοι φαίνεται.
στείχοιμ’ ἄν· ἐλθὼν <δ’> ἐς δόμους ἐφέστιος σκευῇ
πρεπόντως σῶμ’ ἐμὸν καθάψομαι, κἀκεῖθεν ἥσω ναῦς ἐπ’
Ἀργείων πόδα. ἐπεὶ τίν’ ἄλλην ἀντὶ τῆσδ’ ἕξεις στολήν;
πρέπουσαν ἔργῳ κλωπικοῖς τε βήμασι. σοφοῦ παρ’ ἀνδρὸς χρὴ
σοφόν τι μανθάνειν· λέξον, τίς ἔσται τοῦδε σώματος σαγή;
λύκειον ἀμφὶ νῶτ’ ἐνάψομαι δορὰν καὶ χάσμα θηρὸς ἀμφ’
ἐμῷ θήσω κάρᾳ, βάσιν τε χερσὶ προσθίαν καθαρμόσας καὶ κῶλα
κώλοις, τετράπουν μιμήσομαι λύκου κέλευθον πολεμίοις
δυσεύρετον, τάφροις πελάζων καὶ νεῶν προβλήμασιν. ὅταν δ’
ἔρημον χῶρον ἐμβαίνω ποδί, δίβαμος εἶμι· τῇδε σύγκειται
δόλος. ἀλλ’ εὖ σ’ ὁ Μαίας παῖς ἐκεῖσε καὶ πάλιν πέμψειεν
Ἑρμῆς, ὅς γε φηλητῶν ἄναξ. ἔχεις δὲ τοὔργον· εὐτυχεῖν
μόνον σε δεῖ. σωθήσομαί γε καὶ κτανὼν Ὀδυσσέως οἴσω κάρα
σοι — σύμβολον δ’ ἔχων σαφὲς φήσεις Δόλωνα ναῦς ἐπ’ Ἀργείων
μολεῖν — ἢ παῖδα Τυδέως· οὐδ’ ἀναιμάκτῳ χερὶ ἥξω πρὸς
οἴκους πρὶν φάος μολεῖν χθόνα. Θυμβραῖε καὶ Δάλιε καὶ
Λυκίας ναὸν ἐμβατεύων Ἄπολλον, ὦ δία κεφαλά, μόλε τοξή‐
ρης, ἱκοῦ ἐννύχιος καὶ γενοῦ σωτήριος ἀνέρι πομπᾶς ἁγεμὼν
καὶ ξύλλαβε Δαρδανίδαις, ὦ παγκρατές, ὦ Τροΐας τείχη
παλαιὰ δείμας. μόλοι δὲ ναυκλήρια, καὶ στρατιᾶς Ἑλλάδος
διόπτας ἵκοιτο, καὶ κάμψειε πάλιν θυμέλας οἴ‐ κων πατρὸς
Ἰλιάδας. Φθιάδων δ’ ἵππων ποτ’ ἐπ’ ἄντυγα βαίη, δεσπότου
πέρσαντος Ἀχαιὸν Ἄρη, τὰς πόντιος Αἰακίδᾳ Πηλεῖ δίδωσι
δαίμων. ἐπεὶ πρό τ’ οἴκων πρό τε γᾶς ἔτλα μόνος ναύσταθμα
βὰς κατιδεῖν· ἄγαμαι λήματος· ἦ σπανία <τις> τῶν ἀγαθῶν,
ὅταν ᾖ δυσάλιος ἐν πελάγει καὶ σαλεύῃ πόλις. ἔστι
Φρυγῶν τις ἔστιν ἄλκιμος· ἔνι δὲ θράσος ἐν αἰχ‐ μᾷ· πόθι
Μυσῶν ὃς ἐμὰν συμμαχίαν ἀτίζει; τίν’ ἄνδρ’ Ἀχαιῶν ὁ
πεδοστιβὴς σφαγεὺς οὐτάσει ἐν κλισίαις, τετράπουν μῖμον ἔχων
ἐπιγαίου θηρός; ἕλοι Μενέλαν, κτανὼν δ’ Ἀγαμεμνόνιον κρᾶτ’
ἐνέγκοι Ἑλένᾳ κακόγαμβρον ἐς χέρας γόον, ὃς ἐπὶ πόλιν,
ὃς ἐπὶ γᾶν Τροΐαν χιλιόναυν ἤλυθ’ ἔχων στρατείαν. ἄναξ,
τοιούτων δεσπόταισιν ἄγγελος εἴην τὸ λοιπὸν οἷά σοι φέρω
μαθεῖν. ἦ πόλλ’ ἀγρώταις σκαιὰ πρόσκειται φρενί· καὶ γὰρ
σὺ ποίμνας δεσπόταις τευχεσφόροις ἥκειν ἔοικας ἀγγελῶν ἵν’
οὐ πρέπει. οὐκ οἶσθα δῶμα τοὐμὸν ἢ θρόνους πατρός, οἷ
χρῆν γεγωνεῖν σ’ εὐτυχοῦντα ποίμνια; σκαιοὶ βοτῆρές ἐσμεν·
οὐκ ἄλλως λέγω. ἀλλ’ οὐδὲν ἧσσον σοι φέρω κεδνοὺς λόγους.
παῦσαι λέγων μοι τὰς προσαυλείους τύχας· μάχας πρὸ χειρῶν καὶ
δόρη βαστάζομεν. τοιαῦτα κἀγὼ σημανῶν ἐλήλυθα· ἀνὴρ γὰρ
ἀλκῆς μυρίας στρατηλατῶν στείχει φίλος σοὶ σύμμαχός τε τῇδε
γῇ. ποίας πατρῴας γῆς ἐρημώσας πέδον; Θρῄκης· πατρὸς δὲ
Στρυμόνος κικλήσκεται. Ῥῆσον τιθέντ’ ἔλεξας ἐν Τροίᾳ πόδα;
ἔγνως· λόγου δὲ δὶς τόσου μ’ ἐκούφισας. καὶ πῶς πρὸς Ἴδης
ὀργάδας πορεύεται, πλαγχθεὶς πλατείας πεδιάδος θ’ ἁμαξιτοῦ;
οὐκ οἶδ’ ἀκριβῶς· εἰκάσαι γε μὴν πάρα. νυκτὸς γὰρ οὔτι
φαῦλον ἐμβαλεῖν στρατόν, κλύοντα πλήρη πεδία πολεμίας χερός.
φόβον δ’ ἀγρώσταις, οἳ κατ’ Ἰδαῖον λέπας οἰκοῦμεν
αὐτόρριζον ἑστίαν χθονός, παρέσχε δρυμὸν νυκτὸς ἔνθηρον
μολών. πολλῇ γὰρ ἠχῇ Θρῄκιος ῥέων στρατὸς ἔστειχε·
θάμβει δ’ ἐκπλαγέντες ἵεμεν ποίμνας πρὸς ἄκρας, μή τις
Ἀργείων μόλῃ λεηλατήσων καὶ σὰ πορθήσων σταθμά, πρὶν δὴ δῑ
ὤτων γῆρυν οὐχ Ἑλληνικὴν ἐδεξάμεσθα καὶ μετέστημεν φόβου.
στείχων δ’ ἄνακτος προυξερευνητὰς ὁδοῦ ἀνιστόρησα Θρῃκίοις
προσφθέγμασι, Τίς ὁ στρατηγὸς καὶ τίνος κεκλημένος στείχει
πρὸς ἄστυ Πριαμίδαισι σύμμαχος; καὶ πάντ’ ἀκούσας ὧν
ἐφιέμην μαθεῖν, ἔστην· ὁρῶ δὲ Ῥῆσον ὥστε δαίμονα ἑστῶτ’
ἐν ἵπποις Θρῃκίοις τ’ ὀχήμασι. χρυσῆ δὲ πλάστιγξ αὐχένα
ζυγηφόρον πώλων ἔκλῃε χιόνος ἐξαυγεστέρων. πέλτη δ’ ἐπ’
ὤμων χρυσοκολλήτοις τύποις ἔλαμπε· Γοργὼν δ’ ὡς ἐπ’ αἰγίδος
θεᾶς χαλκῆ μετώποις ἱππικοῖσι πρόσδετος πολλοῖσι σὺν κώδωσιν
ἐκτύπει φόβον. στρατοῦ δὲ πλῆθος οὐδ’ ἂν ἐν ψήφου λόγῳ
θέσθαι δυναίμην, ὡς ἄπλατον ἦν ἰδεῖν, πολλοὶ μὲν ἱππῆς,
πολλὰ πελταστῶν τέλη, πολλοὶ δ’ ἀτράκτων τοξόται, πολὺς δ’
ὄχλος γυμνὴς ὁμαρτῇ, Θρῃκίαν ἔχων στολήν. τοιόσδε Τροίᾳ
σύμμαχος πάρεστ’ ἀνήρ, ὃν οὔτε φεύγων οὔθ’ ὑποσταθεὶς
δορὶ ὁ Πηλέως παῖς ἐκφυγεῖν δυνήσεται. ὅταν πολίταις
εὐσταθῶσι δαίμονες, ἕρπει κατάντης ξυμφορὰ πρὸς τἀγαθά.
πολλούς, ἐπειδὴ τοὐμὸν εὐτυχεῖ δόρυ καὶ Ζεὺς πρὸς ἡμῶν
ἐστιν, εὑρήσω φίλους. ἀλλ’ οὐδὲν αὐτῶν δεόμεθ’, οἵτινες
πάλαι μὴ ξυμπονοῦσιν, ἡνίκ’ ἐξώστης Ἄρης ἔθραυε λαίφη
τῆσδε γῆς μέγας πνέων. Ῥῆσος δ’ ἔδειξεν οἷος ἦν Τροίᾳ
φίλος· ἥκει γὰρ ἐς δαῖτ’, οὐ παρὼν κυνηγέταις αἱροῦσι
λείαν οὐδὲ συγκαμὼν δορί. ὀρθῶς ἀτίζεις κἀπίμομφος εἶ
φίλοις· δέχου δὲ τοὺς θέλοντας ὠφελεῖν πόλιν. ἀρκοῦμεν οἱ
σῴζοντες Ἴλιον πάλαι. πέποιθας ἤδη πολεμίους ᾑρηκέναι;
πέποιθα· δείξει τοὐπιὸν σέλας θεοῦ. ὅρα τὸ μέλλον· πόλλ’
ἀναστρέφει θεός. μισῶ φίλοισιν ὕστερον βοηδρομεῖν. ὃ δ’
οὖν, ἐπείπερ ἦλθε, σύμμαχος μὲν οὔ, ξένος δὲ πρὸς
τράπεζαν ἡκέτω ξένων· χάρις γὰρ αὐτῷ Πριαμιδῶν διώλετο.
ἄναξ, ἀπωθεῖν συμμάχους ἐπίφθονον. φόβος γένοιτ’ ἂν
πολεμίοις ὀφθεὶς μόνον. σύ τ’ εὖ παραινεῖς καὶ σὺ καιρίως
σκοπεῖς. ὁ χρυσοτευχὴς δ’ οὕνεκ’ ἀγγέλου λόγων Ῥῆσος
παρέστω τῇδε σύμμαχος χθονί. Ἀδράστεια μὲν ἁ Διὸς παῖς
εἴργοι στομάτων φθόνον· φράσω γὰρ δὴ ὅσον μοι ψυχᾷ
προσφιλές ἐστιν εἰπεῖν. ἥκεις, ὦ ποταμοῦ παῖ, ἥκεις,
ἐπλάθης Φιλίου πρὸς αὐλὰν ἀσπαστός, ἐπεί σε χρόνῳ Πιερὶς
μάτηρ ὅ τε καλλιγέφυ‐ ρος ποταμὸς πορεύει Στρυμών, ὅς ποτε
τᾶς μελῳ‐ δοῦ Μούσας δῑ ἀκηράτων δινηθεὶς ὑδροειδὴς κόλπων
σὰν ἐφύτευσεν ἥβαν. σύ μοι Ζεὺς ὁ φαναῖος ἥκεις διφρεύων
βαλιαῖσι πώλοις. νῦν, ὦ πατρὶς ὦ Φρυγία, ξὺν θεῷ νῦν σοι
τὸν ἐλευθέριον Ζῆνα πάρεστιν εἰπεῖν. ἆρά ποτ’ αὖθις ἁ
παλαιὰ Τροΐα τοὺς προπότας παναμερεύ‐ σει θιάσους ἐρώτων
ψαλμοῖσι καὶ κυλίκων οἰνοπλανή‐ τοις ὑποδεξίαις ἁμίλ‐ λαις
κατὰ πόντον Ἀτρειδᾶν Σπάρταν οἰχομένων Ἰλιάδος παρ’ ἀκτᾶς;
ὦ φίλος, εἴθε μοι σᾷ χερὶ καὶ σῷ δορὶ πρά‐ ξας τάδ’ ἐς
οἶκον ἔλθοις. ἐλθέ, φάνηθι, τὰν ζάχρυσον προβαλοῦ Πηλεΐδα
κατ’ ὄμμα πέλ‐ ταν δοχμίαν πεδαίρων σχιστὰν παρ’ ἄντυγα,
πώλους ἐρεθί‐ ζων δίβολόν τ’ ἄκοντα πάλ‐ λων. σὲ γὰρ οὔτις
ὑποστὰς Ἀργείας ποτ’ ἐν Ἥ‐ ρας δαπέδοις χορεύσει· ἀλλά νιν
ἅδε γᾶ καπφθίμενον Θρῃκὶ μόρῳ φίλτατον ἄχθος οἴσει. ἰὼ
ἰώ, μέγας ὦ βασιλεῦ. καλόν, ὦ Θρῄκη, σκύμνον ἔθρεψας
πολίαρχον ἰδεῖν. ἴδε χρυσόδετον σώματος ἀλκήν, κλύε καὶ
κόμπους κωδωνοκρότους παρὰ πορπάκων κελαδοῦντας. θεός, ὦ
Τροία, θεός, αὐτὸς Ἄρης ὁ Στρυμόνιος πῶλος ἀοιδοῦ Μούσης
ἥκων καταπνεῖ σε. χαῖρ’, ἐσθλὸς ἐσθλοῦ παῖς, τύραννε τῆσδε
γῆς, Ἕκτορ· παλαιᾷ σ’ ἡμέρᾳ προσεννέπω. χαίρω δέ σ’
εὐτυχοῦντα καὶ προσήμενον πύργοισιν ἐχθρῶν· συγκατασκάψων δ’
ἐγὼ τείχη πάρειμι καὶ νεῶν πρήσων σκάφη. παῖ τῆς μελῳδοῦ
μητέρος Μουσῶν μιᾶς Θρῃκός τε ποταμοῦ Στρυμόνος, φιλῶ λέγειν
τἀληθὲς αἰεὶ κοὐ διπλοῦς πέφυκ’ ἀνήρ. πάλαι πάλαι χρῆν
τῇδε συγκάμνειν χθονὶ ἐλθόντα, καὶ μὴ τοὐπί σ’ Ἀργείων
ὕπο Τροίαν ἐᾶσαι πολεμίῳ πεσεῖν δορί. οὐ γάρ τι λέξεις ὡς
ἄκλητος ὢν φίλοις οὐκ ἦλθες οὐδ’ ἤμυνας οὐδ’ ἐπεστράφης.
τίς γάρ σε κῆρυξ ἢ γερουσία Φρυγῶν ἐλθοῦσ’ ἀμύνειν οὐκ
ἐπέσκηψεν πόλει; ποῖον δὲ δώρων κόσμον οὐκ ἐπέμψαμεν; σὺ δ’
ἐγγενὴς ὢν βάρβαρός τε βαρβάρους Ἕλλησιν ἡμᾶς προύπιες τὸ
σὸν μέρος. καίτοι σε μικρᾶς ἐκ τυραννίδος μέγαν Θρῃκῶν
ἄνακτα τῇδ’ ἔθηκ’ ἐγὼ χερί, ὅτ’ ἀμφὶ Πάγγαιόν τε
Παιόνων τε γῆν Θρῃκῶν ἀρίστοις ἐμπεσὼν κατὰ στόμα ἔρρηξα
πέλτην, σοὶ δὲ δουλώσας λεὼν παρέσχον· ὧν σὺ λακτίσας
πολλὴν χάριν, φίλων νοσούντων ὕστερος βοηδρομεῖς. οἱ δ’
οὐδὲν ἡμῖν ἐν γένει πεφυκότες, πάλαι παρόντες, οἳ μὲν ἐν
χωστοῖς τάφοις κεῖνται πεσόντες, πίστις οὐ σμικρὰ πόλει, οἳ
δ’ ἔν θ’ ὅπλοισι καὶ παρ’ ἱππείοις ὄχοις ψυχρὰν ἄησιν
δίψιόν τε πῦρ θεοῦ μένουσι καρτεροῦντες, οὐκ ἐν δεμνίοις
πυκνὴν ἄμυστιν ὡς σὺ δεξιούμενοι. ταῦθ’, ὡς ἂν εἰδῇς
Ἕκτορ’ ὄντ’ ἐλεύθερον, καὶ μέμφομαί σοι καὶ λέγω κατ’
ὄμμα σόν. τοιοῦτός εἰμι καὐτός, εὐθεῖαν λόγων τέμνων
κέλευθον, κοὐ διπλοῦς πέφυκ’ ἀνήρ. ἐγὼ δὲ μεῖζον ἢ σὺ
τῆσδ’ ἀπὼν χθονὸς λύπῃ πρὸς ἧπαρ δυσφορῶν ἐτειρόμην· ἀλλ’
ἀγχιτέρμων γαῖά μοι, Σκύθης λεώς, μέλλοντι νόστον τὸν πρὸς
Ἴλιον περᾶν ξυνῆψε πόλεμον· Εὐξένου δ’ ἀφικόμην πόντου πρὸς
ἀκτάς, Θρῇκα πορθμεύσων στρατόν. ἔνθ’ αἱματηρὸς πέλανος ἐς
γαῖαν Σκύθης ἠντλεῖτο λόγχῃ Θρῄξ τε συμμιγὴς φόνος. τοιάδε
τοί μ’ ἀπεῖργε συμφορὰ πέδον Τροίας ἱκέσθαι σύμμαχόν τέ σοι
μολεῖν. ἐπεὶ δ’ ἔπερσα, τῶνδ’ ὁμηρεύσας τέκνα τάξας <τ’>
ἔτειον δασμὸν ἐς δόμους φέρειν, ἥκω περάσας ναυσὶ πόντιον
στόμα, τὰ δ’ ἄλλα πεζὸς γῆς περῶν ὁρίσματα — οὐχ ὡς σὺ
κομπεῖς τὰς ἐμὰς ἀμύστιδας, οὐδ’ ἐν ζαχρύσοις δώμασιν
κοιμώμενος, ἀλλ’ οἷα πόντον Θρῄκιον φυσήματα κρυσταλλόπηκτα
Παιόνας τ’ ἐπεζάρει, ξὺν τοῖσδ’ ἄυπνος οἶδα τλὰς
πορπάμασιν. ἀλλ’ ὕστερος μὲν ἦλθον, ἐν καιρῷ δ’ ὅμως· σὺ
μὲν γὰρ ἤδη δέκατον αἰχμάζεις ἔτος κοὐδὲν περαίνεις,
ἡμέραν δ’ ἐξ ἡμέρας πίπτεις κυβεύων τὸν πρὸς Ἀργείους
Ἄρη· ἐμοὶ δὲ φῶς ἓν ἡλίου καταρκέσει πέρσαντι πύργους
ναυστάθμοις ἐπεσπεσεῖν κτεῖναί τ’ Ἀχαιούς· θατέρᾳ δ’ ἀπ’
Ἰλίου πρὸς οἶκον εἶμι, συντεμὼν τοὺς σοὺς πόνους, ὑμῶν
δὲ μή τις ἀσπίδ’ ἄρηται χερί· ἐγὼ γὰρ ἕξω τοὺς μέγ’
αὐχοῦντας δορὶ πέρσας Ἀχαιούς, καίπερ ὕστερος μολών. ἰὼ
ἰώ. φίλα θροεῖς, φίλος Διόθεν εἶ· μόνον φθόνον ἄμαχον
ὕπατος Ζεὺς θέλοι ἀμφὶ σοῖς λόγοισιν εἴργειν. τὸ δὲ νάιον
Ἀργόθεν δόρυ οὔτε πρίν τιν’ οὔτε νῦν ἀνδρῶν ἐπόρευσε
σέθεν κρείσσω. πῶς μοι Ἀχιλεὺς τὸ σὸν ἔγχος ἂν δύναιτο,
πῶς δ’ Αἴας ὑπομεῖναι; εἰ γὰρ ἐγὼ τόδ’ ἦμαρ εἰσίδοιμ’,
ἄναξ, ὅτῳ πολυφόνου χειρὸς † ἀποινάσαιο † λόγχᾳ. τοιαῦτα
μέν σοι τῆς μακρᾶς ἀπουσίας πρᾶξαι παρέξω — σὺν δ’
Ἀδραστείᾳ λέγω — ἐπειδἂν ἐχθρῶν τήνδ’ ἐλευθέραν πόλιν
θῶμεν θεοῖσί τ’ ἀκροθίνῑ ἐξέλῃς, ξὺν σοὶ στρατεύειν γῆν
ἐπ’ Ἀργείων θέλω καὶ πᾶσαν ἐλθὼν Ἑλλάδ’ ἐκπέρσαι δορί,
ὡς ἂν μάθωσιν ἐν μέρει πάσχειν κακῶς. εἰ τοῦ παρόντος
τοῦδ’ ἀπαλλαχθεὶς κακοῦ πόλιν νεμοίμην ὡς τὸ πρίν ποτ’
ἀσφαλῆ, ἦ κάρτα πολλὴν θεοῖς ἂν εἰδείην χάριν. τὰ δ’
ἀμφί τ’ Ἄργος καὶ νομὸν τὸν Ἑλλάδος οὐχ ὧδε πορθεῖν
ῥᾴδῑ, ὡς λέγεις, δορί. οὐ τούσδ’ ἀριστέας φασὶν Ἑλλήνων
μολεῖν; κοὐ μεμφόμεσθά γ’, ἀλλ’ ἄδην ἐλαύνομεν. οὐκ οὖν
κτανόντες τούσδε πᾶν εἰργάσμεθα; μή νυν τὰ πόρρω τἀγγύθεν
μεθεὶς σκόπει. ἀρκεῖν ἔοικέ σοι παθεῖν, δρᾶσαι δὲ μή.
πολλῆς γὰρ ἄρχω κἀνθάδ’ ὢν τυραννίδος. ἀλλ’ εἴτε λαιὸν
εἴτε δεξιὸν κέρας εἴτ’ ἐν μέσοισι συμμάχοις πάρεστί σοι
πέλτην ἐρεῖσαι καὶ καταστῆσαι στρατόν. μόνος μάχεσθαι
πολεμίοις, Ἕκτορ, θέλω. εἰ δ’ αἰσχρὸν ἡγῇ μὴ συνεμπρῆσαι
νεῶν πρύμνας, πονήσας τὸν πάρος πολὺν χρόνον, τάξον μ’
Ἀχιλλέως καὶ στρατοῦ κατὰ στόμα. οὐκ ἔστ’ ἐκείνῳ θοῦρον
ἐντάξαι δόρυ. καὶ μὴν λόγος γ’ ἦν ὡς ἔπλευσ’ ἐπ’ Ἴλιον.
ἔπλευσε καὶ πάρεστιν· ἀλλὰ μηνίων στρατηλάταισιν οὐ
συναίρεται δόρυ. τίς δὴ μετ’ αὐτὸν ἄλλος εὐδοξεῖ στρατοῦ;
Αἴας ἐμοὶ μὲν οὐδὲν ἡσσᾶσθαι δοκεῖ χὡ Τυδέως παῖς· ἔστι
δ’ αἱμυλώτατον κρότημ’ Ὀδυσσεύς, λῆμά τ’ ἀρκούντως θρασὺς
καὶ πλεῖστα χώραν τήνδ’ ἀνὴρ καθυβρίσας· ὃς εἰς Ἀθάνας
σηκὸν ἔννυχος μολὼν κλέψας ἄγαλμα ναῦς ἐπ’ Ἀργείων φέρει.
ἤδη δ’ ἀγύρτης πτωχικὴν ἔχων στολὴν ἐσῆλθε πύργους, πολλὰ
δ’ Ἀργείοις κακὰ ἠρᾶτο, πεμφθεὶς Ἰλίου κατάσκοπος· κτανὼν
δὲ φρουροὺς καὶ παραστάτας πυλῶν ἐξῆλθεν· αἰεὶ δ’ ἐν λόχοις
εὑρίσκεται Θυμβραῖον ἀμφὶ βωμὸν ἄστεως πέλας θάσσων· κακῷ
δὲ μερμέρῳ παλαίομεν. οὐδεὶς ἀνὴρ εὔψυχος ἀξιοῖ λάθρᾳ
κτεῖναι τὸν ἐχθρόν, ἀλλ’ ἰὼν κατὰ στόμα. τοῦτον δ’ ὃν
ἵζειν φὴς σὺ κλωπικὰς ἕδρας καὶ μηχανᾶσθαι, ζῶντα συλλαβὼν
ἐγὼ πυλῶν ἐπ’ ἐξόδοισιν ἀμπείρας ῥάχιν στήσω πετεινοῖς
γυψὶ θοινατήριον. λῃστὴν γὰρ ὄντα καὶ θεῶν ἀνάκτορα
συλῶντα δεῖ νιν τῷδε κατθανεῖν μόρῳ. νῦν μὲν καταυλίσθητε·
καὶ γὰρ εὐφρόνη. δείξω δ’ ἐγώ σοι χῶρον, ἔνθα χρὴ στρατὸν
τὸν σὸν νυχεῦσαι τοῦ τεταγμένου δίχα. ξύνθημα δ’ ἡμῖν
Φοῖβος, ἤν τι καὶ δέῃ· μέμνησ’ ἀκούσας, Θρῃκί τ’ ἄγγειλον
στρατῷ. ὑμᾶς δὲ βάντας χρὴ προταινὶ τάξεων φρουρεῖν ἐγερτὶ
καὶ νεῶν κατάσκοπον δέχθαι Δόλωνα· καὶ γάρ, εἴπερ ἐστὶ
σῶς, ἤδη πελάζει στρατοπέδοισι Τρωικοῖς. τίνος ἁ φυλακά; τίς
ἀμείβει τὰν ἐμάν; πρῶτα δύεται σημεῖα καὶ ἑπτάποροι
Πλειάδες αἰθέριαι· μέσα δ’ αἰετὸς οὐρανοῦ ποτᾶται. —
ἔγρεσθε, τί μέλλετε; κοιτᾶν ἔγρεσθε πρὸς φυλακάν. οὐ
λεύσσετε μηνάδος αἴγλαν; — ἀὼς δὴ πέλας, ἀὼς γίγνεται, καί
τις προδρόμων ὅδε γ’ ἐστὶν ἀστήρ. — τίς ἐκηρύχθη πρώτην
φυλακήν; — Μυγδόνος υἱόν φασι Κόροιβον. — τίς γὰρ ἐπ’ αὐτῷ;
— Κίλικας Παίων στρατὸς ἤγειρεν, Μυσοὶ δ’ ἡμᾶς. — οὐκ οὖν
Λυκίους πέμπτην φυλακὴν βάντας ἐγείρειν καιρὸς κλήρου κατὰ
μοῖραν; καὶ μὴν ἀΐω· Σιμόεντος ἡμένα κοίτας φοινίας ὑμνεῖ
πολυχορδοτάτᾳ γήρυϊ παιδολέτωρ μελοποιὸν ἀηδονὶς μέριμναν. —
ἤδη δὲ νέμουσι κατ’ Ἴδαν ποίμνια· νυκτιβρόμου σύριγγος ἰὰν
κατακούω. — θέλγει δ’ ὄμματος ἕδραν ὕπνος· ἅδιστος γὰρ
ἔβα βλεφάροις πρὸς ἀοῦς. — τί ποτ’ οὐ πλάθει σκοπός, ὃν
ναῶν Ἕκτωρ ὤτρυνε κατόπταν; — ταρβῶ· χρόνιος γὰρ ἄπεστιν. —
ἀλλ’ ἦ κρυπτὸν λόχον ἐσπαίσας διόλωλε; — τάχ’ ἄν. φοβερόν
μοι. — αὐδῶ Λυκίους πέμπτην φυλακὴν βάντας ἐγείρειν ἡμᾶς
κλήρου κατὰ μοῖραν. Διόμηδες, οὐκ ἤκουσας — ἢ κενὸς ψόφος
στάζει δῑ ὤτων; — τευχέων τινὰ κτύπον; οὔκ, ἀλλὰ δεσμὰ
πωλικῶν ἐξ ἀντύγων κλάζει σιδήρου· κἀμέ τοι, πρὶν ᾐσθόμην
δεσμῶν ἀραγμὸν ἱππικῶν, ἔδυ φόβος. ὅρα κατ’ ὄρφνην μὴ
φύλαξιν ἐντύχῃς. φυλάξομαί τοι κἀν σκότῳ τιθεὶς πόδα. ἢν
δ’ οὖν ἐγείρῃς, οἶσθα σύνθημα στρατοῦ; <20Φοῖβον>20 Δόλωνος
οἶδα σύμβολον κλύων. ἔα· εὐνὰς ἐρήμους τάσδε πολεμίων
ὁρῶ. καὶ μὴν Δόλων γε τάσδ’ ἔφραζεν Ἕκτορος κοίτας, ἐφ’
ᾧπερ ἔγχος εἵλκυσται τόδε. τί δῆτ’ ἂν εἴη; μῶν λόχος
βέβηκέ ποι; ἴσως ἐφ’ ἡμῖν μηχανὴν στήσων τινά. θρασὺς γὰρ
Ἕκτωρ νῦν, ἐπεὶ κρατεῖ, θρασύς. τί δῆτ’, Ὀδυσσεῦ, δρῶμεν;
οὐ γὰρ ηὕρομεν τὸν ἄνδρ’ ἐν εὐναῖς, ἐλπίδων δ’
ἡμάρτομεν. στείχωμεν ὡς τάχιστα ναυστάθμων πέλας. σῴζει γὰρ
αὐτὸν ὅστις εὐτυχῆ θεῶν τίθησιν· ἡμῖν δ’ οὐ βιαστέον
τύχην. οὐκ οὖν ἐπ’ Αἰνέαν ἢ τὸν ἔχθιστον Φρυγῶν Πάριν
μολόντε χρὴ καρατομεῖν ξίφει; πῶς οὖν ἐν ὄρφνῃ πολεμίων
ἀνὰ στρατὸν ζητῶν δυνήσῃ τούσδ’ ἀκινδύνως κτανεῖν; αἰσχρόν
γε μέντοι ναῦς ἐπ’ Ἀργείων μολεῖν δράσαντε μηδὲν πολεμίους
νεώτερον. πῶς δ’ οὐ δέδρακας; οὐ κτανόντε ναυστάθμων
κατάσκοπον Δόλωνα σῴζομεν τάδε σκυλεύματ’; ἢ πᾶν στρατόπεδον
πέρσειν δοκεῖς; πείθεις, πάλιν στείχωμεν· εὖ δ’ εἴη τυχεῖν.
ποῖ δὴ λιπόντες Τρωικῶν ἐκ τάξεων χωρεῖτε, λύπῃ καρδίαν
δεδηγμένοι, εἰ μὴ κτανεῖν σφῷν Ἕκτορ’ ἢ Πάριν θεὸς
δίδωσιν; ἄνδρα δ’ οὐ πέπυσθε σύμμαχον Τροίᾳ μολόντα Ῥῆσον
οὐ φαύλῳ τρόπῳ. ὃς εἰ διοίσει νύκτα τήνδ’ ἐς αὔριον,
οὔτε σφ’ Ἀχιλλεὺς οὔτ’ ἂν Αἴαντος δόρυ μὴ πάντα πέρσαι
ναύσταθμ’ Ἀργείων σχέθοι, τείχη κατασκάψαντα καὶ πυλῶν ἔσω
λόγχῃ πλατεῖαν ἐσδρομὴν ποιούμενον. τοῦτον κατακτὰς πάντ’
ἔχεις. τὰς δ’ Ἕκτορος εὐνὰς ἔασον καὶ καρατόμους σφαγάς·
ἔσται γὰρ αὐτῷ θάνατος ἐξ ἄλλης χερός. δέσποιν’ Ἀθάνα,
φθέγματος γὰρ ᾐσθόμην τοῦ σοῦ συνήθη γῆρυν· ἐν πόνοισι γὰρ
παροῦσ’ ἀμύνεις τοῖς ἐμοῖς ἀεί ποτε· τὸν ἄνδρα δ’ ἡμῖν,
ποῦ κατηύνασται, φράσον· πόθεν τέτακται βαρβάρου στρατεύματος;
ὅδ’ ἐγγὺς ἧσται κοὐ συνήθροισται στρατῷ, ἀλλ’ ἐκτὸς
αὐτὸν τάξεων κατηύνασεν Ἕκτωρ, ἕως ἂν νὺξ ἀμείψηται
φάος. πέλας δὲ πῶλοι Θρῃκίων ἐξ ἁρμάτων λευκαὶ δέδενται,
διαπρεπεῖς ἐν εὐφρόνῃ· στίλβουσι δ’ ὥστε ποταμίου κύκνου
πτερόν. ταύτας, κτανόντες δεσπότην, κομίζετε, κάλλιστον οἴκοις
σκῦλον· οὐ γὰρ ἔσθ’ ὅπου τοιόνδ’ ὄχημα χθὼν κέκευθε
πωλικόν. Διόμηδες, ἢ σὺ κτεῖνε Θρῄκιον λεών, ἢ ’μοὶ πάρες
γε, σοὶ δὲ χρὴ πώλους μέλειν. ἐγὼ φονεύσω, πωλοδαμνήσεις δὲ
σύ· τρίβων γὰρ εἶ τὰ κομψὰ καὶ νοεῖν σοφός. χρὴ δ’ ἄνδρα
τάσσειν οὗ μάλιστ’ ἂν ὠφελοῖ. καὶ μὴν καθ’ ἡμᾶς τόνδ’
Ἀλέξανδρον βλέπω στείχοντα, φυλάκων ἔκ τινος πεπυσμένον δόξας
ἀσήμους πολεμίων μεμβλωκότων. πότερα σὺν ἄλλοις ἢ μόνος
πορεύεται; μόνος· πρὸς εὐνὰς δ’, ὡς ἔοικεν, Ἕκτορος χωρεῖ,
κατόπτας σημανῶν ἥκειν στρατοῦ. οὐκ οὖν ὑπάρχειν τόνδε
κατθανόντα χρή; οὐκ ἂν δύναιο τοῦ πεπρωμένου πλέον. τοῦτον
δὲ πρὸς σῆς χειρὸς οὐ θέμις θανεῖν. ἀλλ’ ᾧπερ ἥκεις
μορσίμους φέρων σφαγάς, τάχυν’· ἐγὼ δέ, τῷδε σύμμαχος
Κύπρις δοκοῦσ’ ἀρωγὸς ἐν πόνοις παραστατεῖν, σαθροῖς λόγοισιν
ἐχθρὸν ἄνδρ’ ἀμείψομαι. καὶ ταῦτ’ ἐγὼ μὲν εἶπον· ὃν δὲ
χρὴ παθεῖν, οὐκ οἶδεν οὐδ’ ἤκουσεν ἐγγὺς ὢν λόγου. σὲ
τὸν στρατηγὸν καὶ κασίγνητον λέγω, Ἕκτορ, καθεύδεις; οὐκ
ἐγείρεσθαί σε χρῆν; ἐχθρῶν τις ἡμῖν χρίμπτεται στρατεύματι,
ἢ κλῶπες ἄνδρες ἢ κατάσκοποί τινες. θάρσει· φυλάσσει σ’
ἥδε πρευμενὴς Κύπρις. μέλει δ’ ὁ σός μοι πόλεμος, οὐδ’
ἀμνημονῶ τιμῆς, ἐπαινῶ δ’ εὖ παθοῦσα πρὸς σέθεν. καὶ νῦν
ἐπ’ εὐτυχοῦντι Τρωικῷ στρατῷ ἥκω πορεύουσ’ ἄνδρα σοι
μέγαν φίλον, τῆς ὑμνοποιοῦ παῖδα Θρῄκιον θεᾶς Μούσης·
πατρὸς δὲ Στρυμόνος κικλήσκεται. αἰεί ποτ’ εὖ φρονοῦσα
τυγχάνεις πόλει κἀμοί, μέγιστον δ’ ἐν βίῳ κειμήλιον κρίνας
σέ φημι τῇδε προσθέσθαι πόλει. ἥκω δ’ ἀκούσας οὐ τορῶς —
φήμη δέ τις φύλαξιν ἐμπέπτωκεν — ὡς κατάσκοποι ἥκουσ’
Ἀχαιῶν. χὣ μὲν οὐκ ἰδὼν λέγει, ὃ δ’ εἰσιδὼν μολόντας
οὐκ ἔχει φράσαι· ὧν οὕνεκ’ εὐνὰς ἤλυθον πρὸς Ἕκτορος.
μηδὲν φοβηθῇς· οὐδὲν ἐν στρατῷ νέον· Ἕκτωρ δὲ φροῦδος
Θρῇκα κοιμήσων στρατόν. σύ τοί με πείθεις, σοῖς δὲ πιστεύων
λόγοις τάξιν φυλάξων εἶμ’ ἐλεύθερος φόβου. χώρει· μέλειν
γὰρ πάντ’ ἐμοὶ δόκει τὰ σά, ὥστ’ εὐτυχοῦντας συμμάχους
ἐμοὺς ὁρᾶν. γνώσῃ δὲ καὶ σὺ τὴν ἐμὴν προθυμίαν. ὑμᾶς δ’
ἀυτῶ τοὺς ἄγαν ἐρρωμένους, Λαερτίου παῖ, θηκτὰ κοιμίσαι
ξίφη. κεῖται γὰρ ἡμῖν Θρῄκιος στρατηλάτης, ἵπποι τ’
ἔχονται, πολέμιοι δ’ ᾐσθημένοι χωροῦσ’ ἐφ’ ὑμᾶς· ἀλλ’
ὅσον τάχιστα χρὴ φεύγειν πρὸς ὁλκοὺς ναυστάθμων. τί μέλλετε
σκηπτοῦ ’πιόντος πολεμίων σῷσαι βίον; ἔα ἔα· βάλε βάλε
βάλε βάλε. θένε θένε. — τίς ἁνήρ; λεύσσετε· τοῦτον αὐδῶ. —
κλῶπες οἵτινες κατ’ ὄρφνην τόνδε κινοῦσι στρατόν. — δεῦρο
δεῦρο πᾶς. — τούσδ’ ἔχω, τούσδ’ ἔμαρψα. — τίς ὁ λόχος;
πόθεν ἔβας; ποδαπὸς εἶ; οὔ σε χρὴ εἰδέναι· θανῇ γὰρ
σήμερον δράσας κακῶς. οὐκ ἐρεῖς ξύνθημα, λόγχην πρὶν διὰ
στέρνων μολεῖν; ἵστω. θάρσει. πέλας ἴθι. παῖε πᾶς. ἦ σὺ
δὴ Ῥῆσον κατέκτας; ἀλλὰ τὸν κτενοῦντα σὲ . . . ἴσχε πᾶς
τις. οὐ μὲν οὖν. ἆ· φίλιον ἄνδρα μὴ θένῃς. καὶ τί δὴ
τὸ σῆμα; Φοῖβος. ἔμαθον· ἴσχε πᾶς δόρυ. οἶσθ’ ὅποι
βεβᾶσιν ἅνδρες; τῇδέ πῃ κατείδομεν. ἕρπω πᾶς κατ’ ἴχνος
αὐτῶν. ἢ βοὴν ἐγερτέον; ἀλλὰ συμμάχους ταράσσειν δεινὸν
ἐκ νυκτῶν φόβῳ. τίς ἀνδρῶν ὁ βάς; τίς ὁ μέγα θρασὺς
ἐπεύξεται χέρα φυγὼν ἐμάν; πόθεν νιν κυρήσω; τίνι
προσεικάσω, ὅστις δῑ ὄρφνης ἦλθ’ ἀδειμάντῳ ποδὶ διά τε
τάξεων καὶ φυλάκων ἕδρας; Θεσσαλὸς ἢ παραλίαν Λοκρῶν
νεμόμενος πόλιν; ἢ νησιώτην σποράδα κέκτηται βίον; τίς ἦν;
πόθεν; ποίας πάτρας; ποῖον δ’ εὔχεται τὸν ὕπατον θεῶν; —
ἆρ’ ἔστ’ Ὀδυσσέως τοὔργον ἢ τίνος τόδε; εἰ τοῖς πάροιθε
χρὴ τεκμαίρεσθαι· τί μήν; — δοκεῖς γάρ; — τί μὴν οὔ; —
θρασὺς γοῦν ἐς ἡμᾶς. — τίν’ ἀλκήν; τίν’ αἰνεῖς; — Ὀδυσσῆ.
— μὴ κλωπὸς αἴνει φωτὸς αἱμύλον δόρυ. ἔβα καὶ πάρος κατὰ
πόλιν, ὕπαφρον ὄμμ’ ἔχων, ῥακοδύτῳ στολᾷ πυκασθείς,
ξιφήρης κρύφιος ἐν πέπλοις. βίον δ’ ἐπαιτῶν εἷρπ’ ἀγύρτης
τις λάτρις, ψαφαρόχρουν κάρα πολυπινές τ’ ἔχων· πολλὰ δὲ τὰν
βασιλίδ’ ἑστίαν Ἀτρειδᾶν κακῶς ἔβαζε δῆθεν ἐχθρὸς ὢν
στρατηλάταις. ὄλοιτ’ ὄλοιτο πανδίκως, πρὶν ἐπὶ γᾶν Φρυγῶν
ποδὸς ἴχνος βαλεῖν. — εἴτ’ οὖν Ὀδυσσέως εἴτε μή, φόβος
μ’ ἔχει· Ἕκτωρ γὰρ ἡμῖν τοῖς φύλαξι μέμψεται. — τί λάσκων;
— δυσοίζων. — τί δρᾶσαι; τί ταρβεῖς; — καθ’ ἡμᾶς περᾶσαι . . .
— τίν’ ἀνδρῶν; — οἳ τῆσδε νυκτὸς ἦλθον ἐς Φρυγῶν στρατόν.
ἰὼ, ἰώ, δαίμονος τύχα βαρεῖα. φεῦ φεῦ. ἔα, ἔα· σῖγα πᾶς
ὕφιζ’· ἴσως γὰρ ἐς βόλον τις ἔρχεται. ἰὼ ἰώ, συμφορὰ
βαρεῖα Θρῃκῶν. συμμάχων τις ὁ στένων. ἰὼ ἰώ, δύστηνος
ἐγώ· σύ τ’, ἄναξ Θρῃκῶν, ὦ στυγνοτάτην Τροίαν ἐσιδών,
οἷόν σε βίου τέλος εἷλεν. τίς εἶ ποτ’ ἀνδρῶν συμμάχων;
κατ’ εὐφρόνην ἀμβλῶπες αὐγαὶ κοὔ σε γιγνώσκω τορῶς. ποῦ
τιν’ ἀνάκτων Τρωικῶν εὕρω; ποῦ δῆθ’ Ἕκτωρ τὸν ὑπασπίδιον
κοῖτον ἰαύει; τίνι σημήνω διόπων στρατιᾶς οἷα πεπόνθαμεν,
οἷά τις ἡμᾶς δράσας ἀφανῆ φροῦδος, φανερὸν Θρῃξὶν πένθος
τολυπεύσας; κακὸν κυρεῖν τι Θρῃκίῳ στρατεύματι ἔοικεν, οἷα
τοῦδε γιγνώσκω κλύων. ἔρρει στρατιά, πέπτωκεν ἄναξ δολίῳ
πληγῇ. ἆ ἆ ἆ ἆ, οἵα μ’ ὀδύνη τείρει φονίου τραύματος
εἴσω. πῶς ἂν ὀλοίμην; χρῆν γάρ μ’ ἀκλεῶς Ῥῆσόν τε
θανεῖν, Τροίᾳ κέλσαντ’ ἐπίκουρον; τάδ’ οὐκ ἐν αἰνιγμοῖσι
σημαίνει κακά· σαφῶς γὰρ αὐδᾷ συμμάχους ὀλωλότας. κακῶς
πέπρακται κἀπὶ τοῖς κακοῖσι πρὸς αἴσχιστα· καίτοι δὶς τόσον
κακὸν τόδε· θανεῖν γὰρ εὐκλεῶς μέν, εἰ θανεῖν χρεών, λυπρὸν
μὲν οἶμαι τῷ θανόντι — πῶς γὰρ οὔ; — τοῖς ζῶσι δ’ ὄγκος
καὶ δόμων εὐδοξία. ἡμεῖς δ’ ἀβούλως κἀκλεῶς ὀλώλαμεν.
ἐπεὶ γὰρ ἡμᾶς ηὔνασ’ Ἑκτόρεια χείρ, ξύνθημα λέξας,
ηὕδομεν πεδοστιβεῖ κόπῳ δαμέντες, οὐδ’ ἐφρουρεῖτο στρατὸς
φυλακαῖσι νυκτέροισιν, οὐδ’ ἐν τάξεσιν ἔκειτο τεύχη, πλῆκτρά
τ’ οὐκ ἐπὶ ζυγοῖς ἵππων καθήρμοσθ’, ὡς ἄναξ ἐπεύθετο
κρατοῦντας ὑμᾶς κἀφεδρεύοντας νεῶν πρύμναισι· φαύλως δ’
ηὕδομεν πεπτωκότες. κἀγὼ μελούσῃ καρδίᾳ λήξας ὕπνου
πώλοισι χόρτον, προσδοκῶν ἑωθινὴν ζεύξειν ἐς ἀλκήν, ἀφθόνῳ
μετρῶ χερί. λεύσσω δὲ φῶτε περιπολοῦνθ’ ἡμῶν στρατὸν πυκνῆς
δῑ ὄρφνης· ὡς δ’ ἐκινήθην ἐγώ, ἐπτηξάτην τε κἀνεχωρείτην
πάλιν· ἤπυσα δ’ αὐτοῖς μὴ πελάζεσθαι στρατῷ, κλῶπας δοκήσας
συμμάχων πλάθειν τινάς. οἳ δ’ οὐδέν· οὐ μὴν οὐδ’ ἐγὼ τὰ
πλείονα. ηὗδον δ’ ἀπελθὼν αὖθις ἐς κοίτην πάλιν. καί μοι
καθ’ ὕπνον δόξα τις παρίσταται· ἵππους γὰρ ἃς ἔθρεψα
κἀδιφρηλάτουν Ῥήσῳ παρεστώς, εἶδον, ὡς ὄναρ δοκῶν, λύκους
ἐπεμβεβῶτας ἑδραίαν ῥάχιν· θείνοντε δ’ οὐρᾷ πωλικῆς ῥινοῦ
τρίχα ἤλαυνον, αἳ δ’ ἔρρεγκον ἐξ ἀντηρίδων θυμὸν πνέουσαι
κἀνεχαίτιζον φόβῳ. ἐγὼ δ’ ἀμύνων θῆρας ἐξεγείρομαι
πώλοισιν· ἔννυχος γὰρ ἐξώρμα φόβος. κλύω δ’ ἐπάρας κρᾶτα
μυχθισμὸν νεκρῶν. θερμὸς δὲ κρουνὸς δεσπότου πάρα σφαγαῖς
βάλλει με δυσθνῄσκοντος αἵματος νέου. ὀρθὸς δ’ ἀνᾴσσω
χειρὶ σὺν κενῇ δορός. καί μ’ ἔγχος αὐγάζοντα καὶ θηρώμενον
παίει παραστὰς νεῖραν ἐς πλευρὰν ξίφει ἀνὴρ ἀκμάζων·
φασγάνου γὰρ ᾐσθόμην πληγῆς, βαθεῖαν ἄλοκα τραύματος λαβών.
πίπτω δὲ πρηνής· οἳ δ’ ὄχημα πωλικὸν λαβόντες ἵππων ἵεσαν
φυγῇ πόδα. ἆ ἆ. ὀδύνη με τείρει, κοὐκέτ’ ὀρθοῦμαι
τάλας. καὶ ξυμφορὰν μὲν οἶδ’ ὁρῶν, τρόπῳ δ’ ὅτῳ τεθνᾶσιν
οἱ θανόντες οὐκ ἔχω φράσαι, οὐδ’ ἐξ ὁποίας χειρός.
εἰκάσαι δέ μοι πάρεστι λυπρὰ πρὸς φίλων πεπονθέναι. ἡνίοχε
Θρῃκὸς τοῦ κακῶς πεπραγότος, μηδὲν δυσοίζου· πολέμιοι
’)/δρασαν τάδε. Ἕκτωρ δὲ καὐτὸς συμφορᾶς πεπυσμένος χωρεῖ·
συναλγεῖ δ’, ὡς ἔοικε, σοῖς κακοῖς. πῶς, ὦ μέγιστα πήματ’
ἐξειργασμένοι, μολόντες ὑμᾶς πολεμίων κατάσκοποι λήθουσιν
αἰσχρῶς, καὶ κατεσφάγη στρατός, κοὔτ’ εἰσιόντας στρατόπεδ’
ἐξαπώσατε οὔτ’ ἐξιόντας; τῶνδε τίς τείσει δίκην πλὴν σοῦ;
σὲ γὰρ δὴ φύλακά φημ’ εἶναι στρατοῦ. φροῦδοι δ’ ἄπληκτοι,
τῇ Φρυγῶν κακανδρίᾳ πόλλ’ ἐγγελῶντες τῷ στρατηλάτῃ τ’
ἐμοί. εὖ νυν τόδ’ ἴστε — Ζεὺς ὀμώμοται πατήρ — ἤτοι
μάραγνά γ’ ἢ καρανιστὴς μόρος μένει σε δρῶντα τοιάδ’, ἢ
τὸν Ἕκτορα τὸ μηδὲν εἶναι καὶ κακὸν νομίζετε. ἰὼ ἰώ,
μετὰ σέ, ναί, μετὰ σέ, ὦ πολίοχον κράτος, τότ’ ἄρ’
ἔμολον, ὅτε σοι ἄγγελος ἦλθον ἀμφὶ ναῦς πύρ’ αἴθειν·
ἐπεὶ ἄγρυπνον ὄμμ’ ἐν εὐφρόνῃ οὔτ’ ἐκοίμισ’ οὔτ’
ἔβριξ’, οὐ τὰς Σιμοεντιάδας πηγάς· μή μοι κότον, ὦ ἄνα,
θῇς· ἀναίτιος γὰρ . . . ἔγωγε πάντων. εἰ δὲ χρόνῳ
παράκαιρον ἔργον ἢ λόγον πύθῃ, κατά με γᾶς ζῶντα πόρευσον·
οὐ παραιτοῦμαι. τί τοῖσδ’ ἀπειλεῖς βάρβαρός τε βαρβάρου
γνώμην ὑφαιρῇ τὴν ἐμήν, πλέκων λόγους; σὺ ταῦτ’ ἔδρασας·
οὐδέν’ ἂν δεξαίμεθα οὔθ’ οἱ θανόντες οὔτ’ ἂν οἱ
τετρωμένοι ἄλλον· μακροῦ γε δεῖ σε καὶ σοφοῦ λόγου, ὅτῳ με
πείσεις μὴ φίλους κατακτανεῖν, ἵππων ἐρασθείς, ὧν ἕκατι
συμμάχους τοὺς σοὺς φονεύεις, πόλλ’ ἐπισκήπτων μολεῖν.
ἦλθον, τεθνᾶσιν· εὐπρεπέστερον Πάρις ξενίαν κατῄσχυν’ ἢ σὺ
συμμάχους κτανών. μὴ γάρ τι λέξῃς ὥς τις Ἀργείων μολὼν
διώλεσ’ ἡμᾶς· τίς δ’ ὑπερβαλὼν λόχους Τρώων ἐφ’ ἡμᾶς
ἦλθεν, ὥστε καὶ λαθεῖν; σὺ πρόσθεν ἡμῶν ἧσο καὶ Φρυγῶν
στρατός. τίς οὖν τέτρωται, τίς τέθνηκε συμμάχων τῶν σῶν,
μολόντων ὧν σὺ πολεμίων λέγεις; ἡμεῖς δ’ ἑκὰς τετρώμεθ’,
οἳ δὲ μειζόνως παθόντες οὐχ ὁρῶσιν ἡλίου φάος. ἁπλῶς δ’
Ἀχαιῶν οὐδέν’ αἰτιώμεθα. τίς δ’ ἂν χαμεύνας πολεμίων κατ’
εὐφρόνην Ῥήσου μολὼν ἐξηῦρεν, εἰ μή τις θεῶν ἔφραζε τοῖς
κτανοῦσιν; οὐδ’ ἀφιγμένον τὸ πάμπαν ᾖσαν· ἀλλὰ μηχανᾷ
τάδε. χρόνον μὲν ἤδη συμμάχοισι χρώμεθα ὅσονπερ ἐν γῇ
τῇδ’ Ἀχαιικὸς λεώς, κοὐδὲν πρὸς αὐτῶν οἶδα πλημμελὲς
κλύων· ἐν σοὶ δ’ ἂν ἀρχοίμεσθα. μή μ’ ἔρως ἕλοι τοιοῦτος
ἵππων ὥστ’ ἀποκτείνειν φίλους. καὶ ταῦτ’ Ὀδυσσεύς· τίς
γὰρ ἄλλος ἄν ποτε ἔδρασεν ἢ ’βούλευσεν Ἀργείων ἀνήρ;
δέδοικα δ’ αὐτὸν καί τί μου θράσσει φρένας, μὴ καὶ Δόλωνα
συντυχὼν κατακτάνῃ· χρόνον γὰρ ἤδη φροῦδος ὢν οὐ φαίνεται.
οὐκ οἶδα τοὺς σοὺς οὓς λέγεις Ὀδυσσέας· ἡμεῖς δ’ ὑπ’
ἐχθρῶν οὐδενὸς πεπλήγμεθα. σὺ δ’ οὖν νόμιζε ταῦτ’, ἐπείπερ
σοι δοκεῖ. ὦ γαῖα πατρίς, πῶς ἂν ἐνθάνοιμί σοι; μὴ
θνῇσχ’· ἅλις γὰρ τῶν τεθνηκότων ὄχλος. ποῖ δὴ τράπωμαι
δεσποτῶν μονούμενος; οἶκός σε κεύθων οὑμὸς ἐξιάσεται. καὶ
πῶς με κηδεύσουσιν αὐθεντῶν χέρες; ὅδ’ αὖ τὸν αὐτὸν μῦθον
οὐ λήξει λέγων. ὄλοιθ’ ὁ δράσας. οὐ γὰρ ἐς σὲ τείνεται
γλῶσσ’, ὡς σὺ κομπεῖς· ἡ Δίκη δ’ ἐπίσταται. λάζυσθ’·
ἄγοντες <δ’> αὐτὸν ἐς δόμους ἐμούς, οὕτως ὅπως ἂν μὴ
’γκαλῇ πορσύνετε· ὑμᾶς δ’ ἰόντας τοῖσιν ἐν τείχει χρεὼν
Πριάμῳ τε καὶ γέρουσι σημῆναι νεκροὺς θάπτειν κελεύθου
λεωφόρου πρὸς ἐκτροπάς. τί ποτ’ εὐτυχίας ἐκ τῆς μεγάλης
Τροίαν ἀνάγει πάλιν ἐς πένθη δαίμων ἄλλος, τί φυτεύων; ἔα
ἔα. [ὦ ὦ.] τίς ὑπὲρ κεφαλῆς θεός, ὦ βασιλεῦ, τὸν
νεόκμητον νεκρὸν ἐν χειροῖν φοράδην πέμπει; ταρβῶ, λεύσσων
τόδε, πῆμα. ὁρᾶν πάρεστι, Τρῶες· ἡ γὰρ ἐν σοφοῖς τιμὰς
ἔχουσα Μοῦσα συγγόνων μία πάρειμι, παῖδα τόνδ’ ὁρῶσ’
οἰκτρῶς φίλον θανόνθ’ ὑπ’ ἐχθρῶν· ὅν ποθ’ ὁ κτείνας χρόνῳ
δόλιος Ὀδυσσεὺς ἀξίαν τείσει δίκην. ἰαλέμῳ αὐθιγενεῖ,
τέκνον, σ’ ὀλοφύρομαι, ὦ ματρὸς ἄλγος, οἵαν ἔκελσας ὁδὸν
ποτὶ Τροίαν· ἦ δυσδαίμονα καὶ μελέαν, ἀπομεμφομένας ἐμοῦ
πορευθείς, ἀπὸ δ’ ἀντομένου πατρὸς βιαίως. ὤμοι ἐγὼ σέθεν,
ὦ φιλία φιλία κεφαλά, τέκνον, ὤμοι. ὅσον προσήκει μὴ
γένους κοινωνίαν ἔχοντι λύπῃ τὸν σὸν οἰκτίρω γόνον.
ὄλοιτο μὲν Οἰνεΐδας, ὄλοιτο δὲ Λαρτιάδας, ὅς μ’ ἄπαιδα
γέννας ἔθηκεν ἀριστοτόκοιο· ἅ θ’ Ἕλλανα λιποῦσα δόμον
Φρυγίων λεχέων ἔπλευσε πλαθεῖσ’ † ὑπ’ Ἰλίῳ † ὤλεσε μὲν σ’
ἕκατι Τροίας, φίλτατε, μυριάδας τε πόλεις ἀνδρῶν ἀγαθῶν
ἐκένωσεν. ἦ πολλὰ μὲν ζῶν, πολλὰ δ’ εἰς Ἅιδου μολών,
Φιλάμμονος παῖ, τῆς ἐμῆς ἥψω φρενός· ὕβρις γάρ, ἥ σ’
ἔσφηλε, καὶ Μουσῶν ἔρις τεκεῖν μ’ ἔθηκε τόνδε δύστηνον
γόνον. περῶσα γὰρ δὴ ποταμίους διὰ ῥοὰς λέκτροις ἐπλάθην
Στρυμόνος φυταλμίοις, ὅτ’ ἤλθομεν γῆς χρυσόβωλον ἐς λέπας
Πάγγαιον ὀργάνοισιν ἐξησκημέναι Μοῦσαι μεγίστην εἰς ἔριν
μελῳδίας κείνῳ σοφιστῇ Θρῃκί, κἀκτυφλώσαμεν Θάμυριν, ὃς
ἡμῶν πόλλ’ ἐδέννασεν τέχνην. κἀπεὶ σὲ τίκτω, συγγόνους
αἰδουμένη καὶ παρθενείαν, ἧκ’ ἐς εὐύδρου πατρὸς δίνας·
τρέφειν δέ σ’ οὐ βρότειον ἐς χέρα Στρυμὼν δίδωσιν, ἀλλὰ
πηγαίαις κόραις. ἔνθ’ ἐκτραφεὶς κάλλιστα Παρθένων ὕπο,
Θρῄκης ἀνάσσων πρῶτος ἦσθ’ ἀνδρῶν, τέκνον. καί σ’ ἀμφὶ
γῆν μὲν πατρίαν φιλαιμάτους ἀλκὰς κορύσσοντ’ οὐκ ἐδείμαινον
θανεῖν· Τροίας δ’ ἀπηύδων ἄστυ μὴ κέλσαι ποτε, εἰδυῖα τὸν
σὸν πότμον· ἀλλά σ’ Ἕκτορος πρεσβεύμαθ’ αἵ τε μυρίαι
γερουσίαι ἔπεισαν ἐλθεῖν κἀπικουρῆσαι φίλοις. καὶ τοῦδ’,
Ἀθάνα, παντὸς αἰτία μόρου, — οὐδὲν δ’ Ὀδυσσεὺς οὐδ’ ὁ
Τυδέως τόκος ἔδρασε δράσας — μὴ δόκει λεληθέναι. καίτοι
πόλιν σὴν σύγγονοι πρεσβεύομεν Μοῦσαι μάλιστα κἀπιχρώμεθα
χθονί, μυστηρίων τε τῶν ἀπορρήτων φανὰς ἔδειξεν Ὀρφεύς,
αὐτανέψιος νεκροῦ τοῦδ’ ὃν κατακτείνεις σύ· Μουσαῖόν τε,
σὸν σεμνὸν πολίτην κἀπὶ πλεῖστον ἄνδρ’ ἕνα ἐλθόντα,
Φοῖβος σύγγονοί τ’ ἠσκήσαμεν. καὶ τῶνδε μισθὸν παῖδ’ ἔχουσ’
ἐν ἀγκάλαις θρηνῶ· σοφιστὴν δ’ ἄλλον οὐκ ἐπάξομαι. μάτην
ἄρ’ ἡμᾶς Θρῄκιος τροχηλάτης ἐδέννασ’, Ἕκτορ, τῷδε
βουλεῦσαι φόνον. ᾔδη τάδ’· οὐδὲν μάντεων ἔδει φράσαι
Ὀδυσσέως τέχναισι τόνδ’ ὀλωλότα. ἐγὼ δὲ γῆς ἔφεδρον
Ἑλλήνων στρατὸν λεύσσων, τί μὴν ἔμελλον οὐ πέμψειν φίλοις
κήρυκας, ἐλθεῖν κἀπικουρῆσαι χθονί; ἔπεμψ’· ὀφείλων δ’
ἦλθε συμπονεῖν ἐμοί. οὐ μὴν θανόντι γ’ οὐδαμῶς συνήδομαι.
καὶ νῦν ἕτοιμος τῷδε καὶ τεῦξαι τάφον καὶ ξυμπυρῶσαι
μυρίων πέπλων χλιδήν· φίλος γὰρ ἐλθὼν δυστυχῶς ἀπέρχεται.
οὐκ εἶσι γαίας ἐς μελάγχιμον πέδον· τοσόνδε Νύμφην τὴν
ἔνερθ’ αἰτήσομαι, τῆς καρποποιοῦ παῖδα Δήμητρος θεᾶς, ψυχὴν
ἀνεῖναι τοῦδ’· ὀφειλέτις δέ μοι τοὺς Ὀρφέως τιμῶσα
φαίνεσθαι φίλους. κἀμοὶ μὲν ὡς θανών τε κοὐ λεύσσων φάος
ἔσται τὸ λοιπόν· οὐ γὰρ ἐς ταὐτόν ποτε οὔτ’ εἶσιν οὔτε
μητρὸς ὄψεται δέμας· κρυπτὸς δ’ ἐν ἄντροις τῆς ὑπαργύρου
χθονὸς ἀνθρωποδαίμων κείσεται βλέπων φάος, Βάκχου προφήτης
ὥστε Παγγαίου πέτραν ᾤκησε, σεμνὸς τοῖσιν εἰδόσιν θεός.
ῥᾷον δὲ πένθος τῆς θαλασσίας θεοῦ οἴσω· θανεῖν γὰρ καὶ
τὸν ἐκ κείνης χρεών. θρήνοις δ’ ἀδελφαὶ πρῶτα μὲν σὲ
ὑμνήσομεν, ἔπειτ’ Ἀχιλλέα Θέτιδος ἐν πένθει ποτέ. οὐ
ῥύσεταί νιν Παλλάς, ἥ σ’ ἀπέκτανεν· τοῖον φαρέτρα Λοξίου
σῴζει βέλος. ὦ παιδοποιοὶ συμφοραί, πόνοι βροτῶν· ὡς ὅστις
ὑμᾶς μὴ κακῶς λογίζεται, ἄπαις διοίσει κοὐ τεκὼν θάψει
τέκνα. οὗτος μὲν ἤδη μητρὶ κηδεύειν μέλει· σὺ δ’ εἴ τι
πράσσειν τῶν προκειμένων θέλεις, Ἕκτορ, πάρεστι· φῶς γὰρ
ἡμέρας τόδε. χωρεῖτε, συμμάχους δ’ ὁπλίζεσθαι τάχος ἄνωχθε
πληροῦν τ’ αὐχένας ξυνωρίδων. πανοὺς δ’ ἔχοντας χρὴ μένειν
Τυρσηνικῆς σάλπιγγος αὐδήν· ὡς ὑπερβαλὼν στρατὸν τείχη τ’
Ἀχαιῶν ναυσὶν αἶθον ἐμβαλεῖν πέποιθα Τρωσί θ’ ἡμέραν
ἐλευθέραν ἀκτῖνα τὴν στείχουσαν ἡλίου φέρειν. πείθου
βασιλεῖ· στείχωμεν ὅπλοις κοσμησάμενοι καὶ ξυμμαχίᾳ τάδε
φράζωμεν· τάχα δ’ ἂν νίκην δοίη δαίμων ὁ μεθ’ ἡμῶν.