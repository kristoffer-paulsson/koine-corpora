Οὐκ ἔστιν οὐδὲν δεινὸν ὧδ’ εἰπεῖν ἔπος οὐδὲ πάθος
οὐδὲ ξυμφορὰ θεήλατος, ἧς οὐκ ἂν ἄραιτ’ ἄχθος ἀνθρώπου
φύσις. ὁ γὰρ μακάριος — κοὐκ ὀνειδίζω τύχας — Διὸς πεφυκώς,
ὡς λέγουσι, Τάνταλος κορυφῆς ὑπερτέλλοντα δειμαίνων πέτρον
ἀέρι ποτᾶται· καὶ τίνει ταύτην δίκην, ὡς μὲν λέγουσιν, ὅτι
θεοῖς ἄνθρωπος ὢν κοινῆς τραπέζης ἀξίωμ’ ἔχων ἴσον,
ἀκόλαστον ἔσχε γλῶσσαν, αἰσχίστην νόσον. οὗτος φυτεύει
Πέλοπα, τοῦ δ’ Ἀτρεὺς ἔφυ, ᾧ στέμματα ξήνασ’ ἐπέκλωσεν
θεὰ ἔριν, Θυέστῃ πόλεμον ὄντι συγγόνῳ θέσθαι. τί τἄρρητ’
ἀναμετρήσασθαί με δεῖ; ἔδαισε δ’ οὖν νιν τέκν’ ἀποκτείνας
Ἀτρεύς. Ἀτρέως δέ· τὰς γὰρ ἐν μέσῳ σιγῶ τύχας· ὁ
κλεινός, εἰ δὴ κλεινός, Ἀγαμέμνων ἔφυ Μενέλεώς τε Κρήσσης
μητρὸς Ἀερόπης ἄπο. γαμεῖ δ’ ὃ μὲν δὴ τὴν θεοῖς
στυγουμένην Μενέλαος Ἑλένην, ὃ δὲ Κλυταιμήστρας λέχος
ἐπίσημον εἰς Ἕλληνας Ἀγαμέμνων ἄναξ· ᾧ παρθένοι μὲν
τρεῖς ἔφυμεν ἐκ μιᾶς, Χρυσόθεμις Ἰφιγένειά τ’ Ἠλέκτρα τ’
ἐγώ, ἄρσην δ’ Ὀρέστης, μητρὸς ἀνοσιωτάτης, ἣ πόσιν
ἀπείρῳ περιβαλοῦσ’ ὑφάσματι ἔκτεινεν· ὧν δ’ ἕκατι,
παρθένῳ λέγειν οὐ καλόν· ἐῶ τοῦτ’ ἀσαφὲς ἐν κοινῷ
σκοπεῖν. Φοίβου δ’ ἀδικίαν μὲν τί δεῖ κατηγορεῖν; πείθει δ’
Ὀρέστην μητέρ’ ἥ σφ’ ἐγείνατο κτεῖναι, πρὸς οὐχ ἅπαντας
εὔκλειαν φέρον. ὅμως δ’ ἀπέκτειν’ οὐκ ἀπειθήσας θεῷ·
κἀγὼ μετέσχον, οἷα δὴ γυνή, φόνου. [Πυλάδης θ’, ὃς ἡμῖν
συγκατείργασται τάδε.] ἐντεῦθεν ἀγρίᾳ συντακεὶς νόσῳ
[νοσεῖ] τλήμων Ὀρέστης ὅδε πεσὼν ἐν δεμνίοις κεῖται, τὸ
μητρὸς δ’ αἷμά νιν τροχηλατεῖ μανίαισιν· ὀνομάζειν γὰρ
αἰδοῦμαι θεὰς εὐμενίδας, αἳ τόνδ’ ἐξαμιλλῶνται φόβῳ.
ἕκτον δὲ δὴ τόδ’ ἦμαρ ἐξ ὅτου σφαγαῖς θανοῦσα μήτηρ πυρὶ
καθήγνισται δέμας, ὧν οὔτε σῖτα διὰ δέρης ἐδέξατο, οὐ
λούτρ’ ἔδωκε χρωτί· χλανιδίων δ’ ἔσω κρυφθείς, ὅταν μὲν
σῶμα κουφισθῇ νόσου, ἔμφρων δακρύει, ποτὲ δὲ δεμνίων ἄπο
πηδᾷ δρομαῖος, πῶλος ὣς ὑπὸ ζυγοῦ. ἔδοξε δ’ Ἄργει τῷδε
μήθ’ ἡμᾶς στέγαις, μὴ πυρὶ δέχεσθαι, μήτε προσφωνεῖν τινα
μητροκτονοῦντας· κυρία δ’ ἥδ’ ἡμέρα, ἐν ᾗ διοίσει ψῆφον
Ἀργείων πόλις, εἰ χρὴ θανεῖν νὼ λευσίμῳ πετρώματι. [ἢ
φάσγανον θήξαντ’ ἐπ’ αὐχένος βαλεῖν.] ἐλπίδα δὲ δή τιν’
ἔχομεν ὥστε μὴ θανεῖν· ἥκει γὰρ ἐς γῆν Μενέλεως Τροίας
ἄπο, λιμένα δὲ Ναυπλίειον ἐκπληρῶν πλάτῃ ἀκταῖσιν ὁρμεῖ,
δαρὸν ἐκ Τροίας χρόνον ἄλαισι πλαγχθείς· τὴν δὲ δὴ
πολύστονον Ἑλένην, φυλάξας νύκτα, μή τις εἰσιδὼν μεθ’ ἡμέραν
στείχουσαν, ὧν ὑπ’ Ἰλίῳ παῖδες τεθνᾶσιν, ἐς πέτρων ἔλθῃ
βολάς, προύπεμψεν ἐς δῶμ’ ἡμέτερον· ἔστιν δ’ ἔσω κλαίουσ’
ἀδελφὴν συμφοράν τε δωμάτων. ἔχει δὲ δή τιν’ ἀλγέων
παραψυχήν· ἣν γὰρ κατ’ οἴκους ἔλιφ’, ὅτ’ ἐς Τροίαν
ἔπλει, παρθένον ἐμῇ τε μητρὶ παρέδωκεν τρέφειν Μενέλαος
ἀγαγὼν Ἑρμιόνην Σπάρτης ἄπο, ταύτῃ γέγηθε κἀπιλήθεται
κακῶν. βλέπω δὲ πᾶσαν εἰς ὁδόν, πότ’ ὄψομαι Μενέλαον
ἥκονθ’· ὡς τά γ’ ἄλλ’ ἐπ’ ἀσθενοῦς ῥώμης ὀχούμεθ’, ἤν
τι μὴ κείνου πάρα σωθῶμεν. ἄπορον χρῆμα δυστυχῶν δόμος. ὦ
παῖ Κλυταιμήστρας τε καὶ Ἀγαμέμνονος, παρθένε μακρὸν δὴ μῆκος
Ἠλέκτρα χρόνου, πῶς, ὦ τάλαινα, σύ τε κασίγνητός τε σὸς
τλήμων Ὀρέστης μητρὸς ὅδε φονεὺς ἔχει; προσφθέγμασιν γὰρ
οὐ μιαίνομαι σέθεν, ἐς Φοῖβον ἀναφέρουσα τὴν ἁμαρτίαν.
καίτοι στένω γε τὸν Κλυταιμήστρας μόρον, ἐμῆς ἀδελφῆς, ἥν,
ἐπεὶ πρὸς Ἴλιον ἔπλευσ’ ὅπως ἔπλευσα θεομανεῖ πότμῳ,
οὐκ εἶδον, ἀπολειφθεῖσα δ’ αἰάζω τύχας. Ἑλένη, τί σοι
λέγοιμ’ ἂν ἅ γε παροῦσ’ ὁρᾷς; [ἐν συμφοραῖσι τὸν
Ἀγαμέμνονος δόμον] ἐγὼ μὲν ἄυπνος πάρεδρος ἀθλίῳ νεκρῷ —
νεκρὸς γὰρ οὗτος οὕνεκα σμικρᾶς πνοῆς — θάσσω· τὰ τούτου δ’
οὐκ ὀνειδίζω κακά. σὺ δ’ εἶ μακαρία μακάριός θ’ ὁ σὸς
πόσις. [ἥκετον ἐφ’ ἡμᾶς ἀθλίως πεπραγότας] πόσον χρόνον δ’
ἐν δεμνίοις πέπτωχ’ ὅδε; ἐξ οὗπερ αἷμα γενέθλιον
κατήνυσεν. ὢ μέλεος· ἡ τεκοῦσά θ’, ὡς διώλετο. οὕτως ἔχει
τάδ’, ὥστ’ ἀπείρηκεν κακοῖς. πρὸς θεῶν, πίθοῑ ἂν δῆτά
μοί τι, παρθένε; ὡς ἄσχολός γε συγγόνου προσεδρίᾳ. βούλῃ
τάφον μοι πρὸς κασιγνήτης μολεῖν; μητρὸς κελεύεις τῆς ἐμῆς;
τίνος χάριν; κόμης ἀπαρχὰς καὶ χοὰς φέρουσ’ ἐμάς. σοὶ δ’
οὐχὶ θεμιτὸν πρὸς φίλων στείχειν τάφον; δεῖξαι γὰρ
Ἀργείοισι σῶμ’ αἰσχύνομαι. ὀψέ γε φρονεῖς εὖ, τότε λιποῦσ’
αἰσχρῶς δόμους. ὀρθῶς ἔλεξας, οὐ φίλως δ’ ἐμοὶ λέγεις.
αἰδὼς δὲ δὴ τίς σ’ ἐς Μυκηναίους ἔχει; δέδοικα πατέρας τῶν
ὑπ’ Ἰλίῳ νεκρῶν. δεινὸν γάρ· Ἄργει τ’ ἀναβοᾷ διὰ στόμα.
σύ νυν χάριν μοι τὸν φόβον λύσασα δός. οὐκ ἂν δυναίμην
μητρὸς ἐσβλέψαι τάφον. αἰσχρόν γε μέντοι προσπόλους φέρειν
τάδε. τί δ’ οὐχὶ θυγατρὸς Ἑρμιόνης πέμπεις δέμας; ἐς ὄχλον
ἕρπειν παρθένοισιν οὐ καλόν. καὶ μὴν τίνοι γ’ ἂν τῇ
τεθνηκυίᾳ τροφάς. ὀρθῶς ἔλεξας, πείθομαί τέ σοι, κόρη.
[καὶ πέμψομέν γε θυγατέρ’· εὖ γάρ τοι λέγεις.] ὦ τέκνον,
ἔξελθ’, Ἑρμιόνη, δόμων πάρος καὶ λαβὲ χοὰς τάσδ’ ἐν χεροῖν
κόμας τ’ ἐμάς· ἐλθοῦσα δ’ ἀμφὶ τὸν Κλυταιμήστρας τάφον
μελίκρατ’ ἄφες γάλακτος οἰνωπόν τ’ ἄχνην, καὶ στᾶσ’ ἐπ’
ἄκρου χώματος λέξον τάδε· Ἑλένη σ’ ἀδελφὴ ταῖσδε δωρεῖται
χοαῖς, φόβῳ προσελθεῖν μνῆμα σόν, ταρβοῦσά τε Ἀργεῖον
ὄχλον. πρευμενῆ δ’ ἄνωγέ νιν ἐμοί τε καὶ σοὶ καὶ πόσει
γνώμην ἔχειν τοῖν τ’ ἀθλίοιν τοῖνδ’, οὓς ἀπώλεσεν θεός.
ἃ δ’ εἰς ἀδελφὴν καιρὸς ἐκπονεῖν ἐμέ, ἅπανθ’ ὑπισχνοῦ
νερτέρων δωρήματα. ἴθ’, ὦ τέκνον μοι, σπεῦδε καὶ χοὰς τάφῳ
δοῦσ’ ὡς τάχιστα τῆς πάλιν μέμνησ’ ὁδοῦ. ὦ φύσις, ἐν
ἀνθρώποισιν ὡς μέγ’ εἶ κακόν, σωτήριόν τε τοῖς καλῶς
κεκτημένοις. εἴδετε παρ’ ἄκρας ὡς ἀπέθρισεν τρίχας, σῴζουσα
κάλλος; ἔστι δ’ ἡ πάλαι γυνή. θεοί σε μισήσειαν, ὥς μ’
ἀπώλεσας καὶ τόνδε πᾶσάν θ’ Ἑλλάδα. ὦ τάλαιν’ ἐγώ· αἵδ’
αὖ πάρεισι τοῖς ἐμοῖς θρηνήμασι φίλαι ξυνῳδοί· τάχα
μεταστήσουσ’ ὕπνου τόνδ’ ἡσυχάζοντ’, ὄμμα δ’ ἐκτήξουσ’
ἐμὸν δακρύοις, ἀδελφὸν ὅταν ὁρῶ μεμηνότα. [ὦ φίλταται
γυναῖκες, ἡσύχῳ ποδὶ χωρεῖτε, μὴ ψοφεῖτε, μηδ’ ἔστω κτύπος.
φιλία γὰρ ἡ σὴ πρευμενὴς μέν, ἀλλ’ ἐμοὶ τόνδ’ ἐξεγεῖραι
συμφορὰ γενήσεται.] σῖγα σῖγα, λεπτὸν ἴχνος ἀρβύλης τίθετε,
μὴ κτυπεῖτ’. ἀποπρὸ βᾶτ’ ἐκεῖσ’, ἀποπρό μοι κοίτας. ἰδού,
πείθομαι. ἆ ἆ σύριγγος ὅπως πνοὰ λεπτοῦ δόνακος, ὦ φίλα,
φώνει μοι. ἴδ’, ἀτρεμαῖον ὡς ὑπόροφον φέρω βοάν. ναί,
οὕτως· κάταγε κάταγε, πρόσιθ’ ἀτρέμας, ἀτρέμας ἴθι· λόγον
ἀπόδος ἐφ’ ὅ τι χρέος ἐμόλετέ ποτε. χρόνια γὰρ πεσὼν ὅδ’
εὐνάζεται. πῶς ἔχει; λόγου μετάδος, ὦ φίλα· τίνα τύχαν
εἴπω; τίνα δὲ συμφοράν; ἔτι μὲν ἐμπνέει, βραχὺ δ’
ἀναστένει. τί φῄς; ὦ τάλας. ὀλεῖς, εἰ βλέφαρα κινήσεις
ὕπνου γλυκυτάταν φερομένῳ χάριν. μέλεος ἐχθίστων θεόθεν
ἐργμάτων, τάλας. φεῦ μόχθων. ἄδικος ἄδικα τότ’ ἄρ’
ἔλακεν ἔλακεν, ἀπό‐ φονον ὅτ’ ἐπὶ τρίποδι Θέμιδος ἄρ’
ἐδίκασε φόνον ὁ Λοξίας ἐμᾶς ματέρος. ὁρᾷς; ἐν πέπλοισι
κινεῖ δέμας. σὺ γάρ νιν, ὦ τάλαινα, θωΰξασ’ ἔβαλες ἐξ
ὕπνου. εὕδειν μὲν οὖν ἔδοξα. οὐκ ἀφ’ ἡμῶν, οὐκ ἀπ’
οἴκων πάλιν ἀνὰ πόδα σὸν εἱλίξεις μεθεμένα κτύπου;
ὑπνώσσει. λέγεις εὖ. πότνια, πότνια νύξ, ὑπνοδότειρα τῶν
πολυπόνων βροτῶν, ἐρεβόθεν ἴθι, μόλε μόλε κατάπτερος τὸν
Ἀγαμεμνόνιον ἐπὶ δόμον. ὑπὸ γὰρ ἀλγέων ὑπό τε συμφορᾶς
διοιχόμεθ’, οἰχόμεθα. κτύπον ἠγάγετ’· οὐχὶ σῖγα σῖγα
φυλασσομένα στόματος ἄνα κέλαδον ἀπὸ λέχεος ἥ‐ συχον ὕπνου
χάριν παρέξεις, φίλα; θρόει τίς κακῶν τελευτὰ μένει. θανεῖν
<θανεῖν>, τί δ’ ἄλλο; οὐδὲ γὰρ πόθον ἔχει βορᾶς. πρόδηλος
ἆρ’ ὁ πότμος. ἐξέθυσ’ ὁ Φοῖβος ἡμᾶς μέλεον ἀπόφονον
αἷμα δοὺς πατροφόνου ματρός. δίκᾳ μέν. καλῶς δ’ οὔ.
ἔκανες ἔθανες, ὦ τεκομένα με μᾶτερ, ἀπὸ δ’ ὤλεσας πατέρα
τέκνα τε τάδε σέθεν ἀφ’ αἵματος· ὀλόμεθ’ ἰσονέκυες,
ὀλόμεθα. σύ τε γὰρ ἐν νεκροῖς, τό τ’ ἐμὸν οἴχεται βίου τὸ
πλέον μέρος ἐν στοναχαῖσί τε καὶ γόοισι δάκρυσί τ’
ἐννυχίοις, ἄγαμος [ἐπὶ δ’] ἄτεκνος ἅτε βίοτον ἁ μέλεος
ἐς τὸν αἰὲν ἕλκω χρόνον. ὅρα παροῦσα, παρθέν’ Ἠλέκτρα,
πέλας, μὴ κατθανών σε σύγγονος λέληθ’ ὅδε· οὐ γάρ μ’
ἀρέσκει τῷ λίαν παρειμένῳ. ὦ φίλον ὕπνου θέλγητρον,
ἐπίκουρον νόσου, ὡς ἡδύ μοι προσῆλθες — ἐν δέοντί γε. ὦ
πότνια Λήθη τῶν κακῶν, ὡς εἶ σοφὴ καὶ τοῖσι δυστυχοῦσιν
εὐκταία θεός. πόθεν ποτ’ ἦλθον δεῦρο; πῶς δ’ ἀφικόμην;
ἀμνημονῶ γάρ, τῶν πρὶν ἀπολειφθεὶς φρενῶν. ὦ φίλταθ’, ὥς
μ’ ηὔφρανας εἰς ὕπνον πεσών. βούλῃ θίγω σου κἀνακουφίσω
δέμας; λαβοῦ λαβοῦ δῆτ’, ἐκ δ’ ὄμορξον ἀθλίου στόματος
ἀφρώδη πέλανον ὀμμάτων τ’ ἐμῶν. ἰδού· τὸ δούλευμ’ ἡδύ,
κοὐκ ἀναίνομαι ἀδέλφ’ ἀδελφῇ χειρὶ θεραπεύειν μέλη.
ὑπόβαλε πλευροῖς πλευρά, καὐχμώδη κόμην ἄφελε προσώπου·
λεπτὰ γὰρ λεύσσω κόραις. ὦ βοστρύχων πινῶδες ἄθλιον κάρα,
ὡς ἠγρίωσαι διὰ μακρᾶς ἀλουσίας. κλῖνόν μ’ ἐς εὐνὴν
αὖθις· ὅταν ἀνῇ νόσος μανίας, ἄναρθρός εἰμι κἀσθενῶ
μέλη. ἰδού. φίλον τοι τῷ νοσοῦντι δέμνιον, ἀνιαρὸν ὂν τὸ
κτῆμ’, ἀναγκαῖον δ’ ὅμως. αὖθίς μ’ ἐς ὀρθὸν στῆσον,
ἀνακύκλει δέμας· δυσάρεστον οἱ νοσοῦντες ἀπορίας ὕπο. ἦ
κἀπὶ γαίας ἁρμόσαι πόδας θέλεις, χρόνιον ἴχνος θείς;
μεταβολὴ πάντων γλυκύ. μάλιστα· δόξαν γὰρ τόδ’ ὑγιείας
ἔχει. κρεῖσσον δὲ τὸ δοκεῖν, κἂν ἀληθείας ἀπῇ. ἄκουε
δὴ νῦν, ὦ κασίγνητον κάρα, ἕως ἐῶσιν εὖ φρονεῖν
Ἐρινύες. λέξεις τι καινόν· κεἰ μὲν εὖ, χάριν φέρεις· εἰ δ’
ἐς βλάβην τιν’, ἅλις ἔχω τὸ δυστυχεῖν. Μενέλαος ἥκει, σοῦ
κασίγνητος πατρός, ἐν Ναυπλίᾳ δὲ σέλμαθ’ ὥρμισται νεῶν. πῶς
εἶπας; ἥκει φῶς ἐμοῖς καὶ σοῖς κακοῖς ἀνὴρ ὁμογενὴς καὶ
χάριτας ἔχων πατρός; ἥκει — τὸ πιστὸν τόδε λόγων ἐμῶν
δέχου — Ἑλένην ἀγόμενος Τρωικῶν ἐκ τειχέων. εἰ μόνος
ἐσώθη, μᾶλλον ἂν ζηλωτὸς ἦν· εἰ δ’ ἄλοχον ἄγεται, κακὸν
ἔχων ἥκει μέγα. ἐπίσημον ἔτεκε Τυνδάρεως ἐς τὸν ψόγον
γένος θυγατέρων δυσκλεές τ’ ἀν’ Ἑλλάδα. σύ νυν διάφερε τῶν
κακῶν· ἔξεστι γάρ· καὶ μὴ μόνον λέγ’, ἀλλὰ καὶ φρόνει
τάδε. οἴμοι, κασίγνητ’, ὄμμα σὸν ταράσσεται, ταχὺς δὲ
μετέθου λύσσαν, ἄρτι σωφρονῶν. ὦ μῆτερ, ἱκετεύω σε, μὴ
’πίσειέ μοι τὰς αἱματωποὺς καὶ δρακοντώδεις κόρας. αὗται
γὰρ αὗται πλησίον θρῴσκουσί μου. μέν’, ὦ ταλαίπωρ’,
ἀτρέμα σοῖς ἐν δεμνίοις· ὁρᾷς γὰρ οὐδὲν ὧν δοκεῖς σάφ’
εἰδέναι. ὦ Φοῖβ’, ἀποκτενοῦσί μ’ αἱ κυνώπιδες γοργῶπες,
ἐνέρων ἱέρεαι, δειναὶ θεαί. οὔτοι μεθήσω· χεῖρα δ’
ἐμπλέξασ’ ἐμὴν σχήσω σε πηδᾶν δυστυχῆ πηδήματα. μέθες· μί’
οὖσα τῶν ἐμῶν Ἐρινύων μέσον μ’ ὀχμάζεις, ὡς βάλῃς ἐς
Τάρταρον. οἲ ’γὼ τάλαινα, τίν’ ἐπικουρίαν λάβω, ἐπεὶ τὸ
θεῖον δυσμενὲς κεκτήμεθα; δὸς τόξα μοι κερουλκά, δῶρα Λοξίου,
οἷς μ’ εἶπ’ Ἀπόλλων ἐξαμύνασθαι θεάς, εἴ μ’ ἐκφοβοῖεν
μανιάσιν λυσσήμασιν. βεβλήσεταί τις θεῶν βροτησίᾳ χερί, εἰ
μὴ ’ξαμείψει χωρὶς ὀμμάτων ἐμῶν. οὐκ εἰσακούετ’; οὐχ
ὁρᾶθ’ ἑκηβόλων τόξων πτερωτὰς γλυφίδας ἐξορμωμένας; ἆ ἆ·
τί δῆτα μέλλετ’; ἐξακρίζετ’ αἰθέρα πτεροῖς· τὰ Φοίβου δ’
αἰτιᾶσθε θέσφατα. ἔα· τί χρῆμ’ ἀλύω, πνεῦμ’ ἀνεὶς ἐκ
πλευμόνων; ποῖ ποῖ ποθ’ ἡλάμεσθα δεμνίων ἄπο; ἐκ κυμάτων
γὰρ αὖθις αὖ γαλήν’ ὁρῶ. σύγγονε, τί κλαίεις κρᾶτα θεῖσ’
ἔσω πέπλων; αἰσχύνομαί σε, μεταδιδοὺς πόνων ἐμῶν ὄχλον τε
παρέχων παρθένῳ νόσοις ἐμαῖς. μὴ τῶν ἐμῶν ἕκατι συντήκου
κακῶν· σὺ μὲν γὰρ ἐπένευσας τάδ’, εἴργασται δ’ ἐμοὶ
μητρῷον αἷμα· Λοξίᾳ δὲ μέμφομαι, ὅστις μ’ ἐπάρας ἔργον
ἀνοσιώτατον, τοῖς μὲν λόγοις ηὔφρανε, τοῖς δ’ ἔργοισιν οὔ.
οἶμαι δὲ πατέρα τὸν ἐμόν, εἰ κατ’ ὄμματα ἐξιστόρουν νιν,
μητέρ’ εἰ κτεῖναι χρεών, πολλὰς γενείου τοῦδ’ ἂν ἐκτεῖναι
λιτὰς μήποτε τεκούσης ἐς σφαγὰς ὦσαι ξίφος, εἰ μήτ’
ἐκεῖνος ἀναλαβεῖν ἔμελλε φῶς, ἐγώ θ’ ὁ τλήμων τοιάδ’
ἐκπλήσειν κακά. καὶ νῦν ἀνακάλυπτ’, ὦ κασιγνήτη, κάρα, ἐκ
δακρύων τ’ ἄπελθε, κεἰ μάλ’ ἀθλίως ἔχομεν. ὅταν δὲ τἄμ’
ἀθυμήσαντ’ ἴδῃς, σύ μου τὸ δεινὸν καὶ διαφθαρὲν φρενῶν
ἴσχναινε παραμυθοῦ θ’· ὅταν δὲ σὺ στένῃς, ἡμᾶς παρόντας
χρή σε νουθετεῖν φίλα· ἐπικουρίαι γὰρ αἵδε τοῖς φίλοις
καλαί. ἀλλ’, ὦ τάλαινα, βᾶσα δωμάτων ἔσω ὕπνῳ τ’ ἄυπνον
βλέφαρον ἐκταθεῖσα δός, σίτων τ’ ὄρεξαι λουτρά τ’ ἐπιβαλοῦ
χροΐ. εἰ γὰρ προλείψεις ἢ προσεδρείᾳ νόσον κτήσῃ τιν’,
οἰχόμεσθα· σὲ γὰρ ἔχω μόνην ἐπίκουρον, ἄλλων, ὡς ὁρᾷς,
ἔρημος ὤν. οὐκ ἔστι· σὺν σοὶ καὶ θανεῖν αἱρήσομαι καὶ
ζῆν· ἔχει γὰρ ταὐτόν· ἢν σὺ κατθάνῃς, γυνὴ τί δράσω;
πῶς μόνη σωθήσομαι, ἀνάδελφος ἀπάτωρ ἄφιλος; εἰ δὲ σοὶ
δοκεῖ, δρᾶν χρὴ τάδ’. ἀλλὰ κλῖνον εἰς εὐνὴν δέμας, καὶ μὴ
τὸ ταρβοῦν κἀκφοβοῦν σ’ ἐκ δεμνίων ἄγαν ἀποδέχου, μένε δ’
ἐπὶ στρωτοῦ λέχους. κἂν μὴ νοσῇς γάρ, ἀλλὰ δοξάζῃς
νοσεῖν, κάματος βροτοῖσιν ἀπορία τε γίγνεται. αἰαῖ, δρομάδες
ὦ πτεροφόροι ποτνιάδες θεαί, ἀβάκχευτον αἳ θίασον ἐλάχετ’
ἐν δάκρυσι καὶ γόοις, μελάγχρωτες εὐμενίδες, αἵτε τὸν
ταναὸν αἰθέρ’ ἀμπάλλεσθ’, αἵματος τινύμεναι δίκαν, τινύμεναι
φόνον, καθικετεύομαι καθικετεύομαι, τὸν Ἀγαμέμνονος γόνον
ἐάσατ’ ἐκλαθέσθαι λύσσας μανιάδος φοιταλέου. φεῦ μόχθων,
οἵων, ὦ τάλας, ὀρεχθεὶς ἔρρεις, τρίποδος ἄπο φάτιν, ἃν
ὁ Φοῖβος ἔλακε, δε‐ ξάμενος ἀνὰ δάπεδον, ἵνα μεσόμφαλοι
λέγονται μυχοί. ἰὼ Ζεῦ, τίς ἔλεος, τίς ὅδ’ ἀγὼν φόνιος
ἔρχεται, θοάζων σε τὸν μέλεον, ᾧ δάκρυα δάκρυσι συμβάλλει
πορεύων τις ἐς δόμον ἀλαστόρων ματέρος αἷμα σᾶς, ὅ σ’
ἀναβακχεύει; ὁ μέγας ὄλβος οὐ μόνιμος ἐν βροτοῖς·
κατολοφύρομαι κατολοφύρομαι. ἀνὰ δὲ λαῖφος ὥς τις ἀκάτου
θοᾶς τινάξας δαίμων κατέκλυσεν δεινῶν πόνων ὡς πόντου λάβροις
ὀλεθρίοισιν ἐν κύμασιν. τίνα γὰρ ἔτι πάρος οἶκον ἕτερον
ἢ τὸν ἀπὸ θεογόνων γάμων, τὸν ἀπὸ Ταντάλου, σέβεσθαί με
χρή; καὶ μὴν βασιλεὺς ὅδε δὴ στείχει, Μενέλαος ἄναξ,
πολλῇ ἁβροσύνῃ δῆλος ὁρᾶσθαι τῶν Τανταλιδῶν ἐξ αἵματος
ὤν. ὦ χιλιόναυν στρατὸν ὁρμήσας ἐς γῆν Ἀσίαν, χαῖρ’,
εὐτυχίᾳ δ’ αὐτὸς ὁμιλεῖς, θεόθεν πράξας ἅπερ ηὔχου. ὦ
δῶμα, τῇ μέν σ’ ἡδέως προσδέρκομαι Τροίαθεν ἐλθών, τῇ δ’
ἰδὼν καταστένω· κύκλῳ γὰρ εἱλιχθεῖσαν ἀθλίως κακοῖς
οὐπώποτ’ ἄλλην μᾶλλον εἶδον ἑστίαν. Ἀγαμέμνονος μὲν γὰρ
τύχας ἠπιστάμην καὶ θάνατον, οἵῳ πρὸς δάμαρτος ὤλετο,
Μαλέᾳ προσίσχων πρῷραν· ἐκ δὲ κυμάτων ὁ ναυτίλοισι μάντις
ἐξήγγειλέ μοι Νηρέως προφήτης Γλαῦκος, ἀψευδὴς θεός, ὅς μοι
τόδ’ εἶπεν ἐμφανῶς κατασταθείς· Μενέλαε, κεῖται σὸς
κασίγνητος θανών, λουτροῖσιν ἀλόχου περιπεσὼν πανυστάτοις.
δακρύων δ’ ἔπλησεν ἐμέ τε καὶ ναύτας ἐμοὺς πολλῶν. ἐπεὶ
δὲ Ναυπλίας ψαύω χθονός, ἤδη δάμαρτος ἐνθάδ’ ἐξορμωμένης,
δοκῶν Ὀρέστην παῖδα τὸν Ἀγαμέμνονος φίλαισι χερσὶ περιβαλεῖν
καὶ μητέρα, ὡς εὐτυχοῦντας, ἔκλυον ἁλιτύπων τινὸς τῆς
Τυνδαρείας παιδὸς ἀνόσιον φόνον. καὶ νῦν ὅπου ’στὶν
εἴπατ’, ὦ νεάνιδες, Ἀγαμέμνονος παῖς, ὃς τὰ δείν’ ἔτλη
κακά. βρέφος γὰρ ἦν τότ’ ἐν Κλυταιμήστρας χεροῖν, ὅτ’
ἐξέλειπον μέλαθρον ἐς Τροίαν ἰών, ὥστ’ οὐκ ἂν αὐτὸν
γνωρίσαιμ’ ἂν εἰσιδών. ὅδ’ εἴμ’ Ὀρέστης, Μενέλεως, ὃν
ἱστορεῖς. ἑκὼν ἐγώ σοι τἀμὰ μηνύσω κακά. τῶν σῶν δὲ
γονάτων πρωτόλεια θιγγάνω ἱκέτης, ἀφύλλου στόματος ἐξάπτων
λιτάς· σῷσόν μ’· ἀφῖξαι δ’ αὐτὸς ἐς καιρὸν κακῶν. ὦ
θεοί, τί λεύσσω; τίνα δέδορκα νερτέρων; εὖ γ’ εἶπας· οὐ
γὰρ ζῶ κακοῖς, φάος δ’ ὁρῶ. ὡς ἠγρίωσαι πλόκαμον αὐχμηρόν,
τάλας. οὐχ ἡ πρόσοψίς μ’, ἀλλὰ τἄργ’ αἰκίζεται. δεινὸν δὲ
λεύσσεις ὀμμάτων ξηραῖς κόραις. τὸ σῶμα φροῦδον· τὸ δ’
ὄνομ’ οὐ λέλοιπέ μοι. ὦ παρὰ λόγον μοι σὴ φανεῖσ’
ἀμορφία. ὅδ’ εἰμὶ μητρὸς τῆς ταλαιπώρου φονεύς. ἤκουσα,
φείδου δ’· ὀλιγάκις λέγειν κακά. φειδόμεθ’· ὁ δαίμων δ’ ἐς
ἐμὲ πλούσιος κακῶν. τί χρῆμα πάσχεις; τίς σ’ ἀπόλλυσιν
νόσος; ἡ σύνεσις, ὅτι σύνοιδα δείν’ εἰργασμένος. πῶς φῄς;
σοφόν τοι τὸ σαφές, οὐ τὸ μὴ σαφές. λύπη μάλιστά γ’ ἡ
διαφθείρουσά με — δεινὴ γὰρ ἡ θεός, ἀλλ’ ὅμως ἰάσιμος.
μανίαι τε, μητρὸς αἵματος τιμωρίαι. ἤρξω δὲ λύσσης πότε;
τίς ἡμέρα τότ’ ἦν; ἐν ᾗ τάλαιναν μητέρ’ ἐξώγκουν τάφῳ.
πότερα κατ’ οἴκους ἢ προσεδρεύων πυρᾷ; νυκτὸς φυλάσσων
ὀστέων ἀναίρεσιν. παρῆν τις ἄλλος, ὃς σὸν ὤρθευεν δέμας;
Πυλάδης, ὁ συνδρῶν αἷμα καὶ μητρὸς φόνον. ἐκ φασμάτων δὲ
τάδε νοσεῖς· ποίων ὕπο; ἔδοξ’ ἰδεῖν τρεῖς νυκτὶ προσφερεῖς
κόρας. οἶδ’ ἃς ἔλεξας, ὀνομάσαι δ’ οὐ βούλομαι. σεμναὶ
γάρ· εὐπαίδευτα δ’ ἀπετρέπου λέγειν. αὗταί σε βακχεύουσι
συγγενῆ φόνον; οἴμοι διωγμῶν, οἷς ἐλαύνομαι τάλας. οὐ
δεινὰ πάσχειν δεινὰ τοὺς εἰργασμένους. ἀλλ’ ἔστιν ἡμῖν
ἀναφορὰ τῆς συμφορᾶς. μὴ θάνατον εἴπῃς· τοῦτο μὲν γὰρ οὐ
σοφόν. Φοῖβος, κελεύσας μητρὸς ἐκπρᾶξαι φόνον. ἀμαθέστερός
γ’ ὢν τοῦ καλοῦ καὶ τῆς δίκης. δουλεύομεν θεοῖς, ὅ τι ποτ’
εἰσὶν οἱ θεοί. κᾆτ’ οὐκ ἀμύνει Λοξίας τοῖς σοῖς κακοῖς;
μέλλει· τὸ θεῖον δ’ ἐστὶ τοιοῦτον φύσει. πόσον χρόνον δὲ
μητρὸς οἴχονται πνοαί; ἕκτον τόδ’ ἦμαρ· ἔτι πυρὰ θερμὴ
τάφου. ὡς ταχὺ μετῆλθόν σ’ αἷμα μητέρος θεαί. οὐ σοφός,
ἀληθὴς δ’ ἐς φίλους <ἔφυν φίλος.> πατρὸς δὲ δή τι σ’
ὠφελεῖ τιμωρία; οὔπω· τὸ μέλλον δ’ ἴσον ἀπραξίᾳ λέγω. τὰ
πρὸς πόλιν δὲ πῶς ἔχεις δράσας τάδε; μισούμεθ’ οὕτως ὥστε
μὴ προσεννέπειν. οὐδ’ ἥγνισαι σὸν αἷμα κατὰ νόμον χεροῖν;
ἐκκλῄομαι γὰρ δωμάτων ὅποι μόλω. τίνες πολιτῶν
ἐξαμιλλῶνταί σε γῆς; Οἴαξ, τὸ Τροίας μῖσος ἀναφέρων πατρί.
συνῆκα· Παλαμήδους σε τιμωρεῖ φόνου. οὗ γ’ οὐ μετῆν μοι· διὰ
τριῶν δ’ ἀπόλλυμαι. τίς δ’ ἄλλος; ἦ που τῶν ἀπ’ Αἰγίσθου
φίλων; οὗτοί μ’ ὑβρίζουσ’, ὧν πόλις τὰ νῦν κλύει.
Ἀγαμέμνονος δὲ σκῆπτρ’ ἐᾷ σ’ ἔχειν πόλις; πῶς, οἵτινες
ζῆν οὐκ ἐῶσ’ ἡμᾶς ἔτι; τί δρῶντες ὅ τι καὶ σαφὲς ἔχεις
εἰπεῖν ἐμοί; ψῆφος καθ’ ἡμῶν οἴσεται τῇδ’ ἡμέρᾳ.
φεύγειν πόλιν τήνδ’; ἢ θανεῖν ἢ μὴ θανεῖν; θανεῖν ὑπ’
ἀστῶν λευσίμῳ πετρώματι. κᾆτ’ οὐχὶ φεύγεις γῆς ὑπερβαλὼν
ὅρους; κύκλῳ γὰρ εἱλισσόμεθα παγχάλκοις ὅπλοις. ἰδίᾳ
πρὸς ἐχθρῶν ἢ πρὸς Ἀργείας χερός; πάντων πρὸς ἀστῶν, ὡς
θάνω· βραχὺς λόγος. ὦ μέλεος, ἥκεις συμφορᾶς ἐς τοὔσχατον.
ἐς σὲ ἐλπὶς ἡμὴ καταφυγὰς ἔχει κακῶν. ἀλλ’ ἀθλίως
πράσσουσιν εὐτυχὴς μολὼν μετάδος φίλοισι σοῖσι σῆς
εὐπραξίας, καὶ μὴ μόνος τὸ χρηστὸν ἀπολαβὼν ἔχε, ἀλλ’
ἀντιλάζου καὶ πόνων ἐν τῷ μέρει, χάριτας πατρῴας ἐκτίνων
ἐς οὕς σε δεῖ. ὄνομα γάρ, ἔργον δ’ οὐκ ἔχουσιν οἱ φίλοι
οἱ μὴ ’πὶ ταῖσι συμφοραῖς ὄντες φίλοι. καὶ μὴν γέροντι
δεῦρ’ ἁμιλλᾶται ποδὶ ὁ Σπαρτιάτης Τυνδάρεως, μελάμπεπλος
κουρᾷ τε θυγατρὸς πενθίμῳ κεκαρμένος. ἀπωλόμην, Μενέλαε·
Τυνδάρεως ὅδε στείχει πρὸς ἡμᾶς, οὗ μάλιστ’ αἰδώς μ’
ἔχει ἐς ὄμματ’ ἐλθεῖν τοῖσιν ἐξειργασμένοις. καὶ γάρ μ’
ἔθρεψε σμικρὸν ὄντα, πολλὰ δὲ φιλήματ’ ἐξέπλησε, τὸν
Ἀγαμέμνονος παῖδ’ ἀγκάλαισι περιφέρων, Λήδα θ’ ἅμα, τιμῶντέ
μ’ οὐδὲν ἧσσον ἢ Διοσκόρω· οἷς, ὦ τάλαινα καρδία ψυχή τ’
ἐμή, ἀπέδωκ’ ἀμοιβὰς οὐ καλάς. τίνα σκότον λάβω προσώπῳ;
ποῖον ἐπίπροσθεν νέφος θῶμαι, γέροντος ὀμμάτων φεύγων κόρας;
ποῦ ποῦ θυγατρὸς τῆς ἐμῆς ἴδω πόσιν, Μενέλαον; ἐπὶ γὰρ
τῷ Κλυταιμήστρας τάφῳ χοὰς χεόμενος ἔκλυον ὡς ἐς Ναυπλίαν
ἥκοι σὺν ἀλόχῳ πολυετὴς σεσῳσμένος. ἄγετέ με· πρὸς γὰρ
δεξιὰν αὐτοῦ θέλω στὰς ἀσπάσασθαι, χρόνιος εἰσιδὼν φίλον.
ὦ πρέσβυ, χαῖρε, Ζηνὸς ὁμόλεκτρον κάρα. ὦ χαῖρε καὶ σύ,
Μενέλεως, κήδευμ’ ἐμόν. ἔα· τὸ μέλλον ὡς κακὸν τὸ μὴ
εἰδέναι. ὁ μητροφόντης ὅδε πρὸ δωμάτων δράκων στίλβει
νοσώδεις ἀστραπάς, στύγημ’ ἐμόν. Μενέλαε, προσφθέγγῃ νιν,
ἀνόσιον κάρα; τί γάρ; φίλου μοι πατρός ἐστιν ἔκγονος.
κείνου γὰρ ὅδε πέφυκε, τοιοῦτος γεγώς; πέφυκεν· εἰ δὲ
δυστυχεῖ, τιμητέος. βεβαρβάρωσαι, χρόνιος ὢν ἐν βαρβάροις.
Ἑλληνικόν τοι τὸν ὁμόθεν τιμᾶν ἀεί. καὶ τῶν νόμων γε μὴ
πρότερον εἶναι θέλειν. πᾶν τοὐξ ἀνάγκης δοῦλόν ἐστ’ ἐν
τοῖς σοφοῖς. κέκτησό νυν σὺ τοῦτ’, ἐγὼ δ’ οὐ κτήσομαι.
ὀργὴ γὰρ ἅμα σου καὶ τὸ γῆρας οὐ σοφόν. πρὸς τόνδ’ ἀγὼν
τίς ἀσοφίας ἥκει πέρι; εἰ τὰ καλὰ πᾶσι φανερὰ καὶ τὰ μὴ
καλά, τούτου τίς ἀνδρῶν ἐγένετ’ ἀσυνετώτερος, ὅστις τὸ
μὲν δίκαιον οὐκ ἐσκέψατο οὐδ’ ἦλθεν ἐπὶ τὸν κοινὸν
Ἑλλήνων νόμον; ἐπεὶ γὰρ ἐξέπνευσεν Ἀγαμέμνων βίον †
πληγεὶς θυγατρὸς τῆς ἐμῆς ὑπὲρ κάρα †, αἴσχιστον ἔργον —
οὐ γὰρ αἰνέσω ποτέ — χρῆν αὐτὸν ἐπιθεῖναι μὲν αἵματος
δίκην, ὁσίαν διώκοντ’, ἐκβαλεῖν τε δωμάτων μητέρα· τὸ
σῶφρόν τ’ ἔλαβεν ἀντὶ συμφορᾶς καὶ τοῦ νόμου τ’ ἂν
εἴχετ’ εὐσεβής τ’ ἂν ἦν. νῦν δ’ ἐς τὸν αὐτὸν δαίμον’
ἦλθε μητέρι. κακὴν γὰρ αὐτὴν ἐνδίκως ἡγούμενος, αὐτὸς
κακίων μητέρ’ ἐγένετο κτανών. ἐρήσομαι δέ, Μενέλεως, τοσόνδε
σε· εἰ τόνδ’ ἀποκτείνειεν ὁμόλεκτρος γυνή, χὡ τοῦδε παῖς
αὖ μητέρ’ ἀνταποκτενεῖ, κἄπειθ’ ὁ κείνου γενόμενος φόνῳ
φόνον λύσει, πέρας δὴ ποῖ κακῶν προβήσεται; καλῶς ἔθεντο
ταῦτα πατέρες οἱ πάλαι· ἐς ὀμμάτων μὲν ὄψιν οὐκ εἴων
περᾶν οὐδ’ εἰς ἀπάντημ’, ὅστις αἷμ’ ἔχων κυροῖ, φυγαῖσι
δ’ ὁσιοῦν, ἀνταποκτείνειν δὲ μή. αἰεὶ γὰρ εἷς ἔμελλ’
ἐνέξεσθαι φόνῳ, τὸ λοίσθιον μίασμα λαμβάνων χεροῖν. ἐγὼ δὲ
μισῶ μὲν γυναῖκας ἀνοσίους, πρώτην δὲ θυγατέρ’, ἣ πόσιν
κατέκτανεν· Ἑλένην τε, τὴν σὴν ἄλοχον, οὔποτ’ αἰνέσω οὐδ’
ἂν προσείποιμ’· οὐδὲ σὲ ζηλῶ, κακῆς γυναικὸς ἐλθόνθ’
οὕνεκ’ ἐς Τροίας πέδον. ἀμυνῶ δ’, ὅσονπερ δυνατός εἰμι,
τῷ νόμῳ, τὸ θηριῶδες τοῦτο καὶ μιαιφόνον παύων, ὃ καὶ
γῆν καὶ πόλεις ὄλλυσ’ ἀεί. ἐπεὶ τίν’ εἶχες, ὦ τάλας,
ψυχὴν τότε, ὅτ’ ἐξέβαλλε μαστὸν ἱκετεύουσά σε μήτηρ; ἐγὼ
μὲν οὐκ ἰδὼν τἀκεῖ κακά, δακρύοις γέροντ’ ὀφθαλμὸν ἐκτήκω
τάλας. ἓν <δ’> οὖν λόγοισι τοῖς ἐμοῖς ὁμορροθεῖ· μισῇ γε
πρὸς θεῶν καὶ τίνεις μητρὸς δίκας, μανίαις ἀλαίνων καὶ
φόβοις. τί μαρτύρων ἄλλων ἀκούειν δεῖ μ’, ἅ γ’ εἰσορᾶν
πάρα; ὡς οὖν ἂν εἰδῇς, Μενέλεως, τοῖσιν θεοῖς μὴ πρᾶσσ’
ἐναντί’, ὠφελεῖν τοῦτον θέλων, ἔα δ’ ὑπ’ ἀστῶν
καταφονευθῆναι πέτροις, ἢ μὴ ’πίβαινε Σπαρτιάτιδος χθονός.
θυγάτηρ δ’ ἐμὴ θανοῦσ’ ἔπραξεν ἔνδικα· ἀλλ’ οὐχὶ πρὸς
τοῦτ’ εἰκὸς ἦν αὐτὴν θανεῖν. ἐγὼ δὲ τἄλλα μακάριος
πέφυκ’ ἀνήρ, πλὴν ἐς θυγατέρας· τοῦτο δ’ οὐκ εὐδαιμονῶ.
ζηλωτὸς ὅστις εὐτύχησεν ἐς τέκνα καὶ μὴ ’πισήμους συμφορὰς
ἐκτήσατο. ὦ γέρον, ἐγώ τοι πρὸς σὲ δειμαίνω λέγειν, ὅπου
σὲ μέλλω σήν τε λυπήσειν φρένα. ἐγᾦδ’, ἀνόσιός εἰμι
μητέρα κτανών, ὅσιος δέ γ’ ἕτερον ὄνομα, τιμωρῶν πατρί.
ἀπελθέτω δὴ τοῖς λόγοισιν ἐκποδὼν τὸ γῆρας ἡμῖν τὸ σόν,
ὅ μ’ ἐκπλήσσει λόγου, καὶ καθ’ ὁδὸν εἶμι· νῦν δὲ σὴν
ταρβῶ τρίχα. τί χρῆν με δρᾶσαι; δύο γὰρ ἀντίθες δυοῖν·
πατὴρ μὲν ἐφύτευσέν με, σὴ δ’ ἔτικτε παῖς, τὸ σπέρμ’
ἄρουρα παραλαβοῦσ’ ἄλλου πάρα· ἄνευ δὲ πατρὸς τέκνον οὐκ
εἴη ποτ’ ἄν. ἐλογισάμην οὖν τῷ γένους ἀρχηγέτῃ μᾶλλόν
με φῦναι τῆς ὑποστάσης τροφάς. ἡ σὴ δὲ θυγάτηρ — μητέρ’
αἰδοῦμαι λέγειν — ἰδίοισιν ὑμεναίοισι κοὐχὶ σώφροσιν ἐς
ἀνδρὸς ᾔει λέκτρ’· ἐμαυτόν, ἢν λέγω κακῶς ἐκείνην,
ἐξερῶ· λέξω δ’ ὅμως. Αἴγισθος ἦν ὁ κρυπτὸς ἐν δόμοις
πόσις. τοῦτον κατέκτειν’, ἐπὶ δ’ ἔθυσα μητέρα, ἀνόσια μὲν
δρῶν, ἀλλὰ τιμωρῶν πατρί. ἐφ’ οἷς δ’ ἀπειλεῖς ὡς
πετρωθῆναί με χρή, ἄκουσον ὡς ἅπασαν Ἑλλάδ’ ὠφελῶ. εἰ
γὰρ γυναῖκες ἐς τόδ’ ἥξουσιν θράσους, ἄνδρας φονεύειν,
καταφυγὰς ποιούμεναι ἐς τέκνα, μαστοῖς τὸν ἔλεον θηρώμεναι,
παρ’ οὐδὲν αὐταῖς ἦν ἂν ὀλλύναι πόσεις ἐπίκλημ’
ἐχούσαις ὅ τι τύχοι. δράσας δ’ ἐγὼ δείν’, ὡς σὺ κομπεῖς,
τόνδ’ ἔπαυσα τὸν νόμον. μισῶν δὲ μητέρ’ ἐνδίκως ἀπώλεσα,
ἥτις μεθ’ ὅπλων ἄνδρ’ ἀπόντ’ ἐκ δωμάτων πάσης ὑπὲρ γῆς
Ἑλλάδος στρατηλάτην προύδωκε κοὐκ ἔσῳσ’ ἀκήρατον λέχος·
ἐπεὶ δ’ ἁμαρτοῦσ’ ᾔσθετ’, οὐχ αὑτῇ δίκην ἐπέθηκεν,
ἀλλ’, ὡς μὴ δίκην δοίη πόσει, ἐζημίωσε πατέρα κἀπέκτειν’
ἐμόν. πρὸς θεῶν — ἐν οὐ καλῷ μὲν ἐμνήσθην θεῶν, φόνον
δικάζων· εἰ δὲ δὴ τὰ μητέρος σιγῶν ἐπῄνουν, τί μ’ ἂν
ἔδρασ’ ὁ κατθανών; οὐκ ἄν με μισῶν ἀνεχόρεῡ Ἐρινύσιν; ἢ
μητρὶ μὲν πάρεισι σύμμαχοι θεαί, τῷ δ’ οὐ πάρεισι, μᾶλλον
ἠδικημένῳ; σύ τοι φυτεύσας θυγατέρ’, ὦ γέρον, κακὴν
ἀπώλεσάς με· διὰ τὸ γὰρ κείνης θράσος πατρὸς στερηθεὶς
ἐγενόμην μητροκτόνος. ὁρᾷς, Ὀδυσσέως ἄλοχον οὐ κατέκτανε
Τηλέμαχος· οὐ γὰρ ἐπεγάμει πόσει πόσιν, μένει δ’ ἐν οἴκοις
ὑγιὲς εὐνατήριον. ὁρᾷς δ’ Ἀπόλλων’, ὃς μεσομφάλους ἕδρας
ναίων βροτοῖσι στόμα νέμει σαφέστατον, ᾧ πειθόμεσθα πάνθ’
ὅσ’ ἂν κεῖνος λέγῃ· τούτῳ πιθόμενος τὴν τεκοῦσαν
ἔκτανον. ἐκεῖνον ἡγεῖσθ’ ἀνόσιον καὶ κτείνετε· ἐκεῖνος
ἥμαρτ’, οὐκ ἐγώ. τί χρῆν με δρᾶν; ἢ οὐκ ἀξιόχρεως ὁ
θεὸς ἀναφέροντί μοι μίασμα λῦσαι; ποῖ τις οὖν ἔτ’ ἂν
φύγοι, εἰ μὴ ὁ κελεύσας ῥύσεταί με μὴ θανεῖν; ἀλλ’ ὡς μὲν
οὐκ εὖ μὴ λέγ’ εἴργασται τάδε, ἡμῖν δὲ τοῖς δράσασιν οὐκ
εὐδαιμόνως. γάμοι δ’ ὅσοις μὲν εὖ καθεστᾶσιν βροτῶν,
μακάριος αἰών· οἷς δὲ μὴ πίπτουσιν εὖ, τά τ’ ἔνδον εἰσὶ
τά τε θύραζε δυστυχεῖς. αἰεὶ γυναῖκες ἐμποδὼν ταῖς συμφοραῖς
ἔφυσαν ἀνδρῶν πρὸς τὸ δυστυχέστερον. ἐπεὶ θρασύνῃ κοὐχ
ὑποστέλλῃ λόγῳ, οὕτω δ’ ἀμείβῃ μ’ ὥστε μ’ ἀλγῆσαι
φρένα, μᾶλλόν μ’ ἀνάξεις ἐπὶ σὸν ἐξελθεῖν φόνον· καλὸν
πάρεργον δ’ αὐτὸ θήσομαι πόνων ὧν εἵνεκ’ ἦλθον θυγατρὶ
κοσμήσων τάφον. μολὼν γὰρ εἰς ἔκκλητον Ἀργείων ὄχλον
ἑκοῦσαν οὐχ ἑκοῦσαν ἐπισείσω πόλιν σοὶ σῇ τ’ ἀδελφῇ,
λεύσιμον δοῦναι δίκην. μᾶλλον δ’ ἐκείνη σοῦ θανεῖν ἐστ’
ἀξία, ἣ τῇ τεκούσῃ σ’ ἠγρίωσ’, ἐς οὖς ἀεὶ πέμπουσα
μύθους ἐπὶ τὸ δυσμενέστερον, ὀνείρατ’ ἀγγέλλουσα τὰ
Ἀγαμέμνονος, καὶ τοῦθ’ — ὃ μισήσειαν — Αἰγίσθου λέχος — οἱ
νέρτεροι θεοί· καὶ γὰρ ἐνθάδ’ ἦν πικρόν· ἕως ὑφῆψε δῶμ’
ἀνηφαίστῳ πυρί. Μενέλαε, σοὶ δὲ τάδε λέγω δράσω τε πρός·
εἰ τοὐμὸν ἔχθος ἐναριθμῇ κῆδός τ’ ἐμόν, μὴ τῷδ’
ἀμύνειν φόνον ἐναντίον θεοῖς· ἔα δ’ ὑπ’ ἀστῶν
καταφονευθῆναι πέτροις, ἢ μὴ ’πίβαινε Σπαρτιάτιδος χθονός.
τοσαῦτ’ ἀκούσας ἴσθι, μηδὲ δυσσεβεῖς ἕλῃ, παρώσας
εὐσεβεστέρους φίλους· ἡμᾶς δ’ ἀπ’ οἴκων ἄγετε τῶνδε,
πρόσπολοι. στεῖχ’, ὡς ἀθορύβως οὑπιὼν ἡμῖν λόγος πρὸς
τόνδ’ ἵκηται, γῆρας ἀποφυγὼν τὸ σόν. Μενέλαε, ποῖ σὸν πόδ’
ἐπὶ συννοίᾳ κυκλεῖς, διπλῆς μερίμνης διπτύχους ἰὼν ὁδούς;
ἔασον· ἐν ἐμαυτῷ τι συννοούμενος ὅποι τράπωμαι τῆς τύχης
ἀμηχανῶ. μή νυν πέραινε τὴν δόκησιν, ἀλλ’ ἐμοὺς λόγους
ἀκούσας πρόσθε, βουλεύου τότε. λέγ’· εὖ γὰρ εἶπας· ἔστι
δ’ οὗ σιγὴ λόγου κρείσσων γένοιτ’ ἄν. ἔστι δ’ οὗ σιγῆς
λόγος. λέγοιμ’ ἂν ἤδη. τὰ μακρὰ τῶν σμικρῶν λόγων
ἐπίπροσθέν ἐστι καὶ σαφῆ μᾶλλον κλύειν. ἐμοὶ σὺ τῶν σῶν,
Μενέλεως, μηδὲν δίδου, ἃ δ’ ἔλαβες ἀπόδος πατρὸς ἐμοῦ
λαβὼν πάρα. — οὐ χρήματ’ εἶπον· χρήματ’, ἢν ψυχὴν ἐμὴν
σῴσῃς, ἅπερ μοι φίλτατ’ ἐστὶ τῶν ἐμῶν. — ἀδικῶ· λαβεῖν
χρή μ’ ἀντὶ τοῦδε τοῦ κακοῦ ἄδικόν τι παρὰ σοῦ· καὶ γὰρ
Ἀγαμέμνων πατὴρ ἀδίκως ἀθροίσας Ἑλλάδ’ ἦλθ’ ὑπ’ Ἴλιον,
οὐκ ἐξαμαρτὼν αὐτός, ἀλλ’ ἁμαρτίαν τῆς σῆς γυναικὸς
ἀδικίαν τ’ ἰώμενος. ἓν μὲν τόδ’ ἡμῖν ἀνθ’ ἑνὸς δοῦναί
σε χρή. ἀπέδοτο δ’, ὡς χρὴ τοῖς φίλοισι τοὺς φίλους, τὸ
σῶμ’ ἀληθῶς, σοὶ παρ’ ἀσπίδ’ ἐκπονῶν, ὅπως σὺ τὴν σὴν
ἀπολάβοις ξυνάορον. ἀπότεισον οὖν μοι ταὐτὸ τοῦτ’ ἐκεῖ
λαβών, μίαν πονήσας ἡμέραν, ἡμῶν ὕπερ σωτήριος στάς, μὴ
δέκ’ ἐκπλήσας ἔτη. ἃ δ’ Αὐλὶς ἔλαβε σφάγῑ ἐμῆς
ὁμοσπόρου, ἐῶ σ’ ἔχειν ταῦθ’· Ἑρμιόνην μὴ κτεῖνε σύ. δεῖ
γὰρ σ’ ἐμοῦ πράσσοντος ὡς πράσσω τὰ νῦν πλέον φέρεσθαι,
κἀμὲ συγγνώμην ἔχειν. ψυχὴν δ’ ἐμὴν δὸς τῷ ταλαιπώρῳ
πατρὶ κἀμῆς ἀδελφῆς, παρθένου μακρὸν χρόνον· θανὼν γὰρ
οἶκον ὀρφανὸν λείψω πατρός. ἐρεῖς· ἀδύνατον. αὐτὸ τοῦτο·
τοὺς φίλους ἐν τοῖς κακοῖς χρὴ τοῖς φίλοισιν ὠφελεῖν· ὅταν
δ’ ὁ δαίμων εὖ διδῷ, τί δεῖ φίλων; ἀρκεῖ γὰρ αὐτὸς ὁ
θεὸς ὠφελεῖν θέλων. φιλεῖν δάμαρτα πᾶσιν Ἕλλησιν δοκεῖς·
κοὐχ ὑποτρέχων σε τοῦτο θωπείᾳ λέγω· ταύτης ἱκνοῦμαί σ’ —
ὦ μέλεος ἐμῶν κακῶν, ἐς οἷον ἥκω. τί δέ; ταλαιπωρεῖν με
δεῖ· ὑπὲρ γὰρ οἴκου παντὸς ἱκετεύω τάδε. ὦ πατρὸς
ὅμαιμε θεῖε, τὸν κατὰ χθονὸς θανόντ’ ἀκούειν τάδε δόκει,
ποτωμένην ψυχὴν ὑπὲρ σοῦ, καὶ λέγειν ἃ ἐγὼ λέγω, ταὔτ’
ἔς τε δάκρυα καὶ γόους καὶ συμφοράς. εἴρηκα κἀπῄτηκα τὴν
σωτηρίαν, θηρῶν ὃ πάντες κοὐκ ἐγὼ ζητῶ μόνος. κἀγώ σ’
ἱκνοῦμαι καὶ γυνή περ οὖσ’ ὅμως τοῖς δεομένοισιν ὠφελεῖν·
οἷός τε δ’ εἶ. Ὀρέστ’, ἐγώ τοι σὸν καταιδοῦμαι κάρα καὶ
ξυμπονῆσαι σοῖς κακοῖσι βούλομαι· καὶ χρὴ γὰρ οὕτω τῶν
ὁμαιμόνων κακὰ ξυνεκκομίζειν, δύναμιν ἢν διδῷ θεός,
θνῄσκοντα καὶ κτείνοντα τοὺς ἐναντίους· τὸ δ’ αὖ δύνασθαι
πρὸς θεῶν χρῄζω τυχεῖν. ἥκω γὰρ ἀνδρῶν συμμάχων κενὸν
δόρυ ἔχων, πόνοισι μυρίοις ἀλώμενος, σμικρᾷ σὺν ἀλκῇ τῶν
λελειμμένων φίλων. μάχῃ μὲν οὖν ἂν οὐχ ὑπερβαλοίμεθα
Πελασγὸν Ἄργος· εἰ δὲ μαλθακοῖς λόγοις δυναίμεθ’, ἐνταῦθ’
ἐλπίδος προσήκομεν. σμικροῖσι μὲν γὰρ μεγάλα πῶς ἕλοι τις
ἄν; [πόνοισιν; ἀμαθὲς καὶ τὸ βούλεσθαι τάδε.] ὅταν γὰρ
ἡβᾷ δῆμος εἰς ὀργὴν πεσών, ὅμοιον ὥστε πῦρ κατασβέσαι
λάβρον· εἰ δ’ ἡσύχως τις αὑτὸν ἐντείνοντι μὲν χαλῶν
ὑπείκοι καιρὸν εὐλαβούμενος, ἴσως ἂν ἐκπνεύσειεν· ἢν δ’
ἀνῇ πνοάς, τύχοις ἂν αὐτοῦ ῥᾳδίως ὅσον θέλεις. ἔνεστι
δ’ οἶκτος, ἔνι δὲ καὶ θυμὸς μέγας, καραδοκοῦντι κτῆμα
τιμιώτατον. ἐλθὼν δὲ Τυνδάρεών τέ σοι πειράσομαι πόλιν τε
πεῖσαι τῷ λίαν χρῆσθαι καλῶς. καὶ ναῦς γὰρ ἐνταθεῖσα πρὸς
βίαν ποδὶ ἔβαψεν, ἔστη δ’ αὖθις, ἢν χαλᾷ πόδα. μισεῖ
γὰρ ὁ θεὸς τὰς ἄγαν προθυμίας, μισοῦσι δ’ ἀστοί· δεῖ δέ μ’
— οὐκ ἄλλως λέγω — σῴζειν σε σοφίᾳ, μὴ βίᾳ τῶν
κρεισσόνων. ἀλκῇ δέ σ’ οὐκ ἄν, ᾗ σὺ δοξάζεις ἴσως,
σῴσαιμ’ ἄν· οὐ γὰρ ῥᾴδιον λόγχῃ μιᾷ στῆσαι τροπαῖα τῶν
κακῶν ἅ σοι πάρα. οὐ γάρ ποτ’ Ἄργους γαῖαν ἐς τὸ μαλθακὸν
προσηγόμεσθα· νῦν δ’ ἀναγκαίως ἔχει. [δούλοισιν εἶναι τοῖς
σοφοῖσι τῆς τύχης] ὦ πλὴν γυναικὸς οὕνεκα στρατηλατεῖν
τἄλλ’ οὐδέν, ὦ κάκιστε τιμωρεῖν φίλοις, φεύγεις
ἀποστραφείς με, τὰ δ’ Ἀγαμέμνονος φροῦδ’; ἄφιλος ἦσθ’ ἄρ’,
ὦ πάτερ, πράσσων κακῶς. οἴμοι, προδέδομαι, κοὐκέτ’ εἰσὶν
ἐλπίδες, ὅποι τραπόμενος θάνατον Ἀργείων φύγω· οὗτος γὰρ
ἦν μοι καταφυγὴ σωτηρίας. ἀλλ’ εἰσορῶ γὰρ τόνδε φίλτατον
βροτῶν Πυλάδην δρόμῳ στείχοντα Φωκέων ἄπο, ἡδεῖαν ὄψιν·
πιστὸς ἐν κακοῖς ἀνὴρ κρείσσων γαλήνης ναυτίλοισιν εἰσορᾶν.
θᾶσσον ᾗ με χρῆν προβαίνων ἱκόμην δῑ ἄστεως, σύλλογον
πόλεως ἀκούσας, τὸν δ’ ἰδὼν αὐτὸς σαφῶς, ἐπὶ σὲ σύγγονόν
τε τὴν σήν, ὡς κτενοῦντας αὐτίκα. τί τάδε; πῶς ἔχεις; τί
πράσσεις, φίλταθ’ ἡλίκων ἐμοὶ καὶ φίλων καὶ συγγενείας;
πάντα γὰρ τάδ’ εἶ σύ μοι. οἰχόμεσθ’, ὡς ἐν βραχεῖ σοι
τἀμὰ δηλώσω κακά. συγκατασκάπτοις ἂν ἡμᾶς· κοινὰ γὰρ τὰ
τῶν φίλων. Μενέλεως κάκιστος ἐς ἐμὲ καὶ κασιγνήτην ἐμήν.
εἰκότως, κακῆς γυναικὸς ἄνδρα γίγνεσθαι κακόν. ὥσπερ οὐκ
ἐλθὼν ἔμοιγε ταὐτὸν ἀπέδωκεν μολών. ἦ γάρ ἐστιν ὡς
ἀληθῶς τήνδ’ ἀφιγμένος χθόνα; χρόνιος· ἀλλ’ ὅμως τάχιστα
κακὸς ἐφωράθη φίλοις. καὶ δάμαρτα τὴν κακίστην ναυστολῶν
ἐλήλυθεν; οὐκ ἐκεῖνος, ἀλλ’ ἐκείνη κεῖνον ἐνθάδ’ ἤγαγεν.
ποῦ ’στιν ἣ πλείστους Ἀχαιῶν ὤλεσεν γυνὴ μία; ἐν δόμοις
ἐμοῖσιν, εἰ δὴ τούσδ’ ἐμοὺς καλεῖν χρεών. σὺ δὲ τίνας
λόγους ἔλεξας σοῦ κασιγνήτῳ πατρός; μή μ’ ἰδεῖν θανόνθ’
ὑπ’ ἀστῶν καὶ κασιγνήτην ἐμήν. πρὸς θεῶν, τί πρὸς τάδ’
εἶπε; τόδε γὰρ εἰδέναι θέλω. εὐλαβεῖθ’, ὃ τοῖς φίλοισι
δρῶσιν οἱ κακοὶ φίλοι. σκῆψιν ἐς ποίαν προβαίνων; τοῦτο
πάντ’ ἔχω μαθών. οὗτος ἦλθ’, ὁ τὰς ἀρίστας θυγατέρας
σπείρας πατήρ. Τυνδάρεων λέγεις· ἴσως σοι θυγατέρος
θυμούμενος; αἰσθάνῃ. τὸ τοῦδε κῆδος μᾶλλον εἵλετ’ ἢ
πατρός. κοὐκ ἐτόλμησεν πόνων σῶν ἀντιλάζυσθαι παρών; οὐ γὰρ
αἰχμητὴς πέφυκεν, ἐν γυναιξὶ δ’ ἄλκιμος. ἐν κακοῖς ἄρ’ εἶ
μεγίστοις· καί σ’ ἀναγκαῖον θανεῖν; ψῆφον ἀμφ’ ἡμῶν πολίτας
ἐπὶ φόνῳ θέσθαι χρεών. ἣ κρινεῖ τί χρῆμα; λέξον· διὰ
φόβου γὰρ ἔρχομαι. ἢ θανεῖν ἢ ζῆν· ὁ μῦθος οὐ μακρὸς
μακρῶν πέρι. φεῦγέ νυν λιπὼν μέλαθρα σὺν κασιγνήτῃ σέθεν.
οὐχ ὁρᾷς; φυλασσόμεσθα φρουρίοισι πανταχῇ. εἶδον ἄστεως
ἀγυιὰς τεύχεσιν πεφραγμένας. ὡσπερεὶ πόλις πρὸς ἐχθρῶν σῶμα
πυργηρούμεθα. κἀμὲ νῦν ἐροῦ τί πάσχω· καὶ γὰρ αὐτὸς
οἴχομαι. πρὸς τίνος; τοῦτ’ ἂν προσείη τοῖς ἐμοῖς κακοῖς
κακόν. Στρόφιος ἤλασέν μ’ ἀπ’ οἴκων φυγάδα θυμωθεὶς πατήρ.
ἴδιον ἢ κοινὸν πολίταις ἐπιφέρων ἔγκλημά τι; ὅτι
συνηράμην φόνον σοι μητρός, ἀνόσιον λέγων. ὦ τάλας, ἔοικε
καὶ σὲ τἀμὰ λυπήσειν κακά. οὐχὶ Μενέλεω τρόποισι χρώμεθ’·
οἰστέον τάδε. οὐ φοβῇ μή σ’ Ἄργος ὥσπερ κἄμ’ ἀποκτεῖναι
θέλῃ; οὐ προσήκομεν κολάζειν τοῖσδε, Φωκέων δὲ γῇ. δεινὸν
οἱ πολλοί, κακούργους ὅταν ἔχωσι προστάτας. ἀλλ’ ὅταν
χρηστοὺς λάβωσι, χρηστὰ βουλεύουσ’ ἀεί. εἶἑν. ἐς κοινὸν
λέγειν χρή. τίνος ἀναγκαίου πέρι; εἰ λέγοιμ’ ἀστοῖσιν
ἐλθὼν — ὡς ἔδρασας ἔνδικα; πατρὶ τιμωρῶν ἐμαυτοῦ; μὴ
λάβωσί σ’ ἄσμενοι. ἀλλ’ ὑποπτήξας σιωπῇ κατθάνω; δειλὸν
τόδε. πῶς ἂν οὖν δρῴην; ἔχεις τιν’, ἢν μένῃς, σωτηρίαν;
οὐκ ἔχω. μολόντι δ’ ἐλπίς ἐστι σωθῆναι κακῶν; εἰ τύχοι,
γένοιτ’ ἄν. οὐκοῦν τοῦτο κρεῖσσον ἢ μένειν. ἀλλὰ δῆτ’
ἔλθω. θανὼν γοῦν ὧδε κάλλιον θανῇ. εὖ λέγεις· φεύγω τὸ
δειλὸν τῇδε. μᾶλλον ἢ μένων. καὶ τὸ πρᾶγμά γ’ ἔνδικόν
μοι. τῷ Δοκεῖν εὔχου μόνον. καί τις ἄν γέ μ’ οἰκτίσειε . .
. . μέγα γὰρ ἡ εὐγένειά σου. θάνατον ἀσχάλλων πατρῷον.
πάντα ταῦτ’ ἐν ὄμμασιν. ἰτέον, ὡς ἄνανδρον ἀκλεῶς
κατθανεῖν. αἰνῶ τάδε. ἦ λέγωμεν οὖν ἀδελφῇ ταῦτ’ ἐμῇ;
μὴ πρὸς θεῶν. δάκρυα γοῦν γένοιτ’ ἄν. οὐκοῦν οὗτος
οἰωνὸς μέγας. δηλαδὴ σιγᾶν ἄμεινον. τῷ χρόνῳ δὲ
κερδανεῖς. κεῖνό μοι μόνον πρόσαντες. τί τόδε καινὸν αὖ
λέγεις; μὴ θεαί μ’ οἴστρῳ κατάσχωσι. ἀλλὰ κηδεύσω σ’ ἐγώ.
δυσχερὲς ψαύειν νοσοῦντος ἀνδρός. οὐκ ἔμοιγε σοῦ. εὐλαβοῦ
λύσσης μετασχεῖν τῆς ἐμῆς. τόδ’ οὖν ἴτω. οὐκ ἄρ’
ὀκνήσεις; ὄκνος γὰρ τοῖς φίλοις κακὸν μέγα. ἕρπε νυν οἴαξ
ποδός μοι. φίλα γ’ ἔχων κηδεύματα. καί με πρὸς τύμβον
πόρευσον πατρός. ὡς τί δὴ τόδε; ὥς νιν ἱκετεύσω με σῶσαι.
τό γε δίκαιον ὧδ’ ἔχει. μητέρος δὲ μηδ’ ἴδοιμι μνῆμα.
πολεμία γὰρ ἦν. ἀλλ’ ἔπειγ’, ὡς μή σε πρόσθε ψῆφος
Ἀργείων ἕλῃ, περιβαλὼν πλευροῖς ἐμοῖσι πλευρὰ νωχελῆ
νόσῳ· ὡς ἐγὼ δῑ ἄστεώς σε, σμικρὰ φροντίζων ὄχλου,
οὐδὲν αἰσχυνθεὶς ὀχήσω. ποῦ γὰρ ὢν δείξω φίλος, εἴ σε
μὴ ’ν δειναῖσιν ὄντα συμφοραῖς ἐπαρκέσω; τοῦτ’ ἐκεῖνο,
<20κτᾶσθ’ ἑταίρους, μὴ τὸ συγγενὲς μόνον20>· ὡς ἀνὴρ ὅστις
τρόποισι συντακῇ, θυραῖος ὢν μυρίων κρείσσων ὁμαίμων ἀνδρὶ
κεκτῆσθαι φίλος. ὁ μέγας ὄλβος ἅ τ’ ἀρετὰ μέγα φρονοῦσ’
ἀν’ Ἑλλάδα καὶ παρὰ Σιμουντίοις ὀχετοῖς πάλιν ἀνῆλθ’ ἐξ
εὐτυχίας Ἀτρείδαις πάλαι παλαιᾶς ἀπὸ συμφορᾶς δόμων, ὁπότε
χρυσείας ἔρις ἀρνὸς ἤλυθε Τανταλίδαις, οἰκτρότατα θοινάματα
καὶ σφάγια γενναίων τεκέων· ὅθεν φόνῳ φόνος ἐξαμεί‐ βων δῑ
αἵματος οὐ προλεί‐ πει δισσοῖσιν Ἀτρείδαις. τὸ καλὸν οὐ
καλόν, τοκέων πυριγενεῖ τεμεῖν παλάμᾳ χρόα μελάνδετον δὲ
φόνῳ ξίφος ἐς αὐγὰς ἀελίοιο δεῖξαι· τὸ δ’ εὖ κακουργεῖν
ἀσέβεια ποικίλα κακοφρόνων τ’ ἀνδρῶν παράνοια. θανάτου γὰρ
ἀμφὶ φόβῳ Τυνδαρὶς ἰάχησε τάλαι‐ να· Τέκνον, οὐ τολμᾷς
ὅσια κτείνων σὰν ματέρα· μὴ πατρῴ‐ αν τιμῶν χάριν ἐξανά‐
ψῃ δύσκλειαν ἐς αἰεί. τίς νόσος ἢ τίνα δάκρυα καὶ τίς
ἔλεος μείζων κατὰ γᾶν ἢ ματροκτόνον αἷμα χειρὶ θέσθαι;
οἷον ἔργον τελέσας βεβάκχευται μανίαις, Εὐμενίσι θήραμα,
φόνον δρομάσι δινεύων βλεφάροις, Ἀγαμεμνόνιος παῖς. ὦ
μέλεος, ματρὸς ὅτε χρυσεοπηνήτων φαρέων μαστὸν ὑπερτέλλοντ’
ἐσιδὼν σφάγιον ἔθετο ματέρα, πατρῴ‐ ων παθέων ἀμοιβάν.
γυναῖκες, ἦ που τῶνδ’ ἀφώρμηται δόμων τλήμων Ὀρέστης
θεομανεῖ λύσσῃ δαμείς; ἥκιστα· πρὸς δ’ Ἀργεῖον οἴχεται
λεών, ψυχῆς ἀγῶνα τὸν προκείμενον πέρι δώσων, ἐν ᾧ ζῆν
ἢ θανεῖν ὑμᾶς χρεών. οἴμοι· τί χρῆμ’ ἔδρασε; τίς δ’
ἔπεισέ νιν; Πυλάδης· ἔοικε δ’ οὐ μακρὰν ὅδ’ ἄγγελος
λέξειν τὰ κεῖθεν σοῦ κασιγνήτου πέρι. ὦ τλῆμον, ὦ δύστηνε
τοῦ στρατηλάτου Ἀγαμέμνονος παῖ, πότνῑ Ἠλέκτρα, λόγους
ἄκουσον οὕς σοι δυστυχεῖς ἥκω φέρων. αἰαῖ, διοιχόμεσθα·
δῆλος εἶ λόγῳ. κακῶν γὰρ ἥκεις, ὡς ἔοικεν, ἄγγελος.
ψήφῳ Πελασγῶν σὸν κασίγνητον θανεῖν καὶ σέ, ὦ τάλαιν’,
ἔδοξε τῇδ’ ἐν ἡμέρᾳ. οἴμοι· προσῆλθεν ἐλπίς, ἣν
φοβουμένη πάλαι τὸ μέλλον ἐξετηκόμην γόοις. ἀτὰρ τίς ἁγών,
τίνες ἐν Ἀργείοις λόγοι καθεῖλον ἡμᾶς κἀπεκύρωσαν θανεῖν;
λέγ’, ὦ γεραιέ· πότερα λευσίμῳ χερὶ ἢ διὰ σιδήρου πνεῦμ’
ἀπορρῆξαί με δεῖ, κοινὰς ἀδελφῷ συμφορὰς κεκτημένην;
ἐτύγχανον μὲν ἀγρόθεν πυλῶν ἔσω βαίνων, πυθέσθαι δεόμενος
τά τ’ ἀμφὶ σοῦ τά τ’ ἀμφ’ Ὀρέστου· σῷ γὰρ εὔνοιαν πατρὶ
ἀεί ποτ’ εἶχον, καί μ’ ἔφερβε σὸς δόμος πένητα μέν,
χρῆσθαι δὲ γενναῖον φίλοις. ὁρῶ δ’ ὄχλον στείχοντα καὶ
θάσσοντ’ ἄκραν, οὗ φασι πρῶτον Δαναὸν Αἰγύπτῳ δίκας
διδόντ’ ἀθροῖσαι λαὸν ἐς κοινὰς ἕδρας. ἀστῶν δὲ δή τιν’
ἠρόμην ἄθροισμ’ ἰδών· Τί καινὸν Ἄργει; μῶν τι πολεμίων
πάρα ἄγγελμ’ ἀνεπτέρωκε Δαναϊδῶν πόλιν; ὃ δ’ εἶπ’·
Ὀρέστην κεῖνον οὐχ ὁρᾷς πέλας στείχοντ’, ἀγῶνα θανάσιμον
δραμούμενον; ὁρῶ δ’ ἄελπτον φάσμ’, ὃ μήποτ’ ὤφελον,
Πυλάδην τε καὶ σὸν σύγγονον στείχονθ’ ὁμοῦ, τὸν μὲν κατηφῆ
καὶ παρειμένον νόσῳ, τὸν δ’ ὥστ’ ἀδελφὸν ἴσα φίλῳ
λυπούμενον, νόσημα κηδεύοντα παιδαγωγίᾳ. ἐπεὶ δὲ πλήρης
ἐγένετ’ Ἀργείων ὄχλος, κῆρυξ ἀναστὰς εἶπε· Τίς χρῄζει
λέγειν, πότερον Ὀρέστην κατθανεῖν ἢ μὴ χρεών,
μητροκτονοῦντα; κἀπὶ τῷδ’ ἀνίσταται Ταλθύβιος, ὃς σῷ
πατρὶ συνεπόρθει Φρύγας. ἔλεξε δ’, ὑπὸ τοῖς δυναμένοισιν ὢν
ἀεί, διχόμυθα, πατέρα μὲν σὸν ἐκπαγλούμενος, σὸν δ’ οὐκ
ἐπαινῶν σύγγονον, καλοὺς κακοὺς λόγους ἑλίσσων, ὅτι
καθισταίη νόμους ἐς τοὺς τεκόντας οὐ καλούς· τὸ δ’ ὄμμ’
ἀεὶ φαιδρωπὸν ἐδίδου τοῖσιν Αἰγίσθου φίλοις. τὸ γὰρ γένος
τοιοῦτον· ἐπὶ τὸν εὐτυχῆ πηδῶσ’ ἀεὶ κήρυκες· ὅδε δ’
αὐτοῖς φίλος, ὃς ἂν δύνηται πόλεος ἔν τ’ ἀρχαῖσιν ᾖ.
ἐπὶ τῷδε δ’ ἠγόρευε Διομήδης ἄναξ. οὗτος κτανεῖν μὲν
οὔτε σὲ οὔτε σύγγονον εἴα, φυγῇ δὲ ζημιοῦντας εὐσεβεῖν.
ἐπερρόθησαν δ’ οἳ μὲν ὡς καλῶς λέγοι, οἳ δ’ οὐκ ἐπῄνουν.
κἀπὶ τῷδ’ ἀνίσταται ἀνήρ τις ἀθυρόγλωσσος, ἰσχύων θράσει,
Ἀργεῖος οὐκ Ἀργεῖος, ἠναγκασμένος, θορύβῳ τε πίσυνος
κἀμαθεῖ παρρησίᾳ, πιθανὸς ἔτ’ αὐτοὺς περιβαλεῖν κακῷ τινι·
[ὅταν γὰρ ἡδύς τις λόγοις φρονῶν κακῶς πείθῃ τὸ πλῆθος,
τῇ πόλει κακὸν μέγα· ὅσοι δὲ σὺν νῷ χρηστὰ βουλεύουσ’
ἀεί, κἂν μὴ παραυτίκ’, αὖθίς εἰσι χρήσιμοι πόλει. θεᾶσθαι
δ’ ὧδε χρὴ τὸν προστάτην ἰδόνθ’· ὅμοιον γὰρ τὸ χρῆμα
γίγνεται τῷ τοὺς λόγους λέγοντι καὶ τιμωμένῳ.] ὃς εἶπ’
Ὀρέστην καὶ σὲ ἀποκτεῖναι πέτροις βάλλοντας· ὑπὸ δ’ ἔτεινε
Τυνδάρεως λόγους τῷ σφὼ κατακτείνοντι τοιούτους λέγειν.
ἄλλος δ’ ἀναστὰς ἔλεγε τῷδ’ ἐναντία, μορφῇ μὲν οὐκ
εὐωπός, ἀνδρεῖος δ’ ἀνήρ, ὀλιγάκις ἄστυ κἀγορᾶς χραίνων
κύκλον, αὐτουργός — οἵπερ καὶ μόνοι σῴζουσι γῆν — ξυνετὸς
δέ, χωρεῖν ὁμόσε τοῖς λόγοις θέλων, ἀκέραιος, ἀνεπίπληκτον
ἠσκηκὼς βίον· ὃς εἶπ’ Ὀρέστην παῖδα τὸν Ἀγαμέμνονος
στεφανοῦν, ὃς ἠθέλησε τιμωρεῖν πατρί, κακὴν γυναῖκα κἄθεον
κατακτανών, ἣ κεῖν’ ἀφῄρει, μήθ’ ὁπλίζεσθαι χέρα μήτε
στρατεύειν ἐκλιπόντα δώματα, εἰ τἄνδον οἰκουρήμαθ’ οἱ
λελειμμένοι φθείρουσιν, ἀνδρῶν εὔνιδας λωβώμενοι. καὶ τοῖς γε
χρηστοῖς εὖ λέγειν ἐφαίνετο. κοὐδεὶς ἔτ’ εἶπε. σὸς δ’
ἐπῆλθε σύγγονος, ἔλεξε δ’· ὦ γῆν Ἰνάχου κεκτημένοι, [πάλαι
Πελασγοί, Δαναΐδαι δεύτερον,] ὑμῖν ἀμύνων οὐδὲν ἧσσον ἢ
πατρὶ ἔκτεινα μητέρ’. εἰ γὰρ ἀρσένων φόνος ἔσται γυναιξὶν
ὅσιος, οὐ φθάνοιτ’ ἔτ’ ἂν θνῄσκοντες, ἢ γυναιξὶ
δουλεύειν χρεών· τοὐναντίον δὲ δράσετ’ ἢ δρᾶσαι χρεών. νῦν
μὲν γὰρ ἡ προδοῦσα λέκτρ’ ἐμοῦ πατρὸς τέθνηκεν· εἰ δὲ δὴ
κατακτενεῖτ’ ἐμέ, ὁ νόμος ἀνεῖται, κοὐ φθάνοι θνῄσκων τις
ἄν· ὡς τῆς γε τόλμης οὐ σπάνις γενήσεται. ἀλλ’ οὐκ ἔπειθ’
ὅμιλον, εὖ δοκῶν λέγειν. νικᾷ δ’ ἐκεῖνος ὁ κακὸς ἐν
πλήθει λέγων, ὃς ἠγόρευσε σύγγονον σέ τε κτανεῖν. μόλις δ’
ἔπεισε μὴ πετρουμένους θανεῖν τλήμων Ὀρέστης· αὐτόχειρι δὲ
σφαγῇ ὑπέσχετ’ ἐν τῇδ’ ἡμέρᾳ λείψειν βίον σὺν σοί.
πορεύει δ’ αὐτὸν ἐκκλήτων ἄπο Πυλάδης δακρύων· σὺν δ’
ὁμαρτοῦσιν φίλοι κλαίοντες, οἰκτίροντες· ἔρχεται δέ σοι
πικρὸν θέαμα καὶ πρόσοψις ἀθλία. ἀλλ’ εὐτρέπιζε φάσγαν’ ἢ
βρόχον δέρῃ· ὡς δεῖ λιπεῖν σε φέγγος· ἡ εὐγένεια δὲ οὐδέν
σ’ ἐπωφέλησεν, οὐδ’ ὁ Πύθιος τρίποδα καθίζων Φοῖβος, ἀλλ’
ἀπώλεσεν. ὦ δυστάλαινα παρθέν’, ὡς ξυνηρεφὲς πρόσωπον εἰς
γῆν σὸν βαλοῦσ’ ἄφθογγος εἶ, ὡς εἰς στεναγμοὺς καὶ γόους
δραμουμένη.] κατάρχομαι στεναγμόν, ὦ Πελασγία, τιθεῖσα λευκὸν
ὄνυχα διὰ παρηίδων, αἱματηρὸν ἄταν, κτύπον τε κρατός, ὃν
ἔλαχ’ ἁ κατὰ χθονὸς νερτέρων Περσέφασσα καλλίπαις θεά.
ἰαχείτω δὲ γᾶ Κυκλωπία, σίδαρον ἐπὶ κάρα τιθεῖσα κούριμον,
πήματ’ οἴκων. ἔλεος ἔλεος ὅδ’ ἔρχεται τῶν θανουμένων
ὕπερ, στρατηλατᾶν Ἑλλάδος ποτ’ ὄντων. βέβακε γὰρ βέβακεν,
οἴχεται τέκνων πρόπασα γέννα Πέλοπος ὅ τ’ ἐπὶ μακαρίοις
ζῆλος ὤν ποτ’ οἴκοις· φθόνος νιν εἷλε θεόθεν, ἅ τε
δυσμενὴς φοινία ψῆφος ἐν πολίταις. ἰὼ ἰώ, πανδάκρυτ’
ἐφαμέρων ἔθνη πολύπονα, λεύσσεθ’, ὡς παρ’ ἐλπίδας μοῖρα
βαίνει. ἕτερα δ’ ἕτερος ἀμείβεται πήματ’ ἐν χρόνῳ μακρῷ·
βροτῶν δ’ ὁ πᾶς ἀστάθμητος αἰών. μόλοιμι τὰν οὐρανοῦ μέσον
χθονός <τε> τεταμέναν αἰωρήμασι πέτραν, ἁλύσεσιν χρυσέαισι
φερομέναν δίναισι, βῶλον ἐξ Ὀλύμπου, ἵν’ ἐν θρήνοισιν
ἀναβοάσω γέροντι πατρὶ Ταντάλῳ ὃς ἔτεκεν ἔτεκε γενέτορας
ἐμέθεν δόμων, οἳ κατεῖδον ἄτας, ποτανὸν μὲν δίωγμα πώλων
τεθριπποβάμονι στόλῳ Πέλοψ ὅτε πελάγεσι διεδίφρευσε, Μυρτίλου
φόνον δικὼν ἐς οἶδμα πόντου, λευκοκύμοσιν πρὸς Γεραιστίαις
ποντίων σάλων ᾐόσιν ἁρματεύσας. ὅθεν δόμοισι τοῖς ἐμοῖς
ἦλθ’ ἀρὰ πολύστονος, λόχευμα ποιμνίοισι Μαιάδος τόκου, τὸ
χρυσόμαλλον ἀρνὸς ὁπότ’ ἐγένετο τέρας ὀλοὸν ὀλοὸν Ἀτρέος
ἱπποβώτα· ὅθεν Ἔρις τό τε πτερωτὸν ἁλίου μετέβαλεν ἅρμα,
τὰν πρὸς ἑσπέραν κέλευθον οὐρανοῦ προσαρμόσα‐ σα μονόπωλον
ἐς Ἀῶ, ἑπταπόρου τε δράμημα Πελειάδος εἰς ὁδὸν ἄλλαν Ζεὺς
μεταβάλλει, τῶνδέ τ’ ἀμείβει . . . θανάτους θανά‐ των τά τ’
ἐπώνυμα δεῖπνα Θυέστου λέκτρα τε Κρήσσας Ἀερόπας δολί‐ ας
δολίοισι γάμοις· τὰ πανύστατα δ’ εἰς ἐμὲ καὶ γενέταν ἐμὸν
ἤλυθε δόμων πολυπόνοις ἀνάγκαις. καὶ μὴν ὅδε σὸς σύγγονος
ἕρπει ψήφῳ θανάτου κατακυρωθείς, ὅ τε πιστότατος πάντων
Πυλάδης, ἰσάδελφος ἀνήρ, ἰθύνων νοσερὸν κῶλον [Ὀρέστου],
ποδὶ κηδοσύνῳ παράσειρος. οἲ ἐγώ· πρὸ τύμβου γάρ σ’ ὁρῶσ’
ἀναστένω, ἀδελφέ, καὶ πάροιθε νερτέρου πυρᾶς. οἲ ἐγὼ μάλ’
αὖθις· ὥς σ’ ἰδοῦσ’ ἐν ὄμμασιν πανυστάτην πρόσοψιν
ἐξέστην φρενῶν. οὐ σῖγ’ ἀφεῖσα τοὺς γυναικείους γόους
στέρξεις τὰ κρανθέντ’; οἰκτρὰ μὲν τάδ’, ἀλλ’ ὅμως [φέρειν
σ’ ἀνάγκη τὰς παρεστώσας τύχας]. καὶ πῶς σιωπῶ; φέγγος
εἰσορᾶν θεοῦ τόδ’ οὐκέθ’ ἡμῖν τοῖς ταλαιπώροις μέτα. σὺ
μή μ’ ἀπόκτειν’· ἅλις ὑπ’ Ἀργείας χερὸς τέθνηχ’ ὁ τλήμων·
τὰ δὲ παρόντ’ ἔα κακά. ὦ μέλεος ἥβης σῆς, Ὀρέστα, καὶ
πότμου θανάτου τ’ ἀώρου. ζῆν ἐχρῆν σ’, ὅτ’ οὐκέτ’ εἶ. μὴ
πρὸς θεῶν μοι περιβάλῃς ἀνανδρίαν, ἐς δάκρυα πορθμεύουσ’
ὑπομνήσει κακῶν. θανούμεθ’· οὐχ οἷόν τε μὴ στένειν κακά.
πᾶσιν γὰρ οἰκτρὸν ἡ φίλη ψυχὴ βροτοῖς. τόδ’ ἦμαρ ἡμῖν
κύριον· δεῖ δ’ ἢ βρόχους ἅπτειν κρεμαστοὺς ἢ ξίφος θήγειν
χερί. σύ νύν μ’, ἀδελφέ, μή τις Ἀργείων κτάνῃ ὕβρισμα
θέμενος τὸν Ἀγαμέμνονος γόνον. ἅλις τὸ μητρὸς αἷμ’ ἔχω·
σὲ δ’ οὐ κτενῶ, ἀλλ’ αὐτόχειρι θνῇσχ’ ὅτῳ βούλῃ τρόπῳ.
ἔσται τάδ’· οὐδὲν σοῦ ξίφους λελείψομαι. ἀλλ’ ἀμφιθεῖναι
σῇ δέρῃ θέλω χέρας. τέρπου κενὴν ὄνησιν, εἰ τερπνὸν τόδε
θανάτου πέλας βεβῶσι, περιβαλεῖν χέρας. ὦ φίλτατ’, ὦ
ποθεινὸν ἥδιστόν τ’ ἔχων τῆς σῆς ἀδελφῆς ὄνομα καὶ ψυχὴν
μίαν. ἔκ τοί με τήξεις· καί σ’ ἀμείψασθαι θέλω φιλότητι
χειρῶν. τί γὰρ ἔτ’ αἰδοῦμαι τάλας; ὦ στέρν’ ἀδελφῆς, ὦ
φίλον πρόσπτυγμ’ ἐμόν, τάδ’ ἀντὶ παίδων καὶ γαμηλίου λέχους
— [προσφθέγματ’ ἀμφοῖν τοῖς ταλαιπώροις πάρα]. φεῦ· πῶς ἂν
ξίφος νὼ ταὐτόν, εἰ θέμις, κτάνοι καὶ μνῆμα δέξαιθ’ ἕν,
κέδρου τεχνάσματα; ἥδιστ’ ἂν εἴη ταῦθ’· ὁρᾷς δὲ δὴ
φίλων ὡς ἐσπανίσμεθ’, ὥστε κοινωνεῖν τάφου. οὐδ’ εἶφ’
ὑπὲρ σοῦ, μὴ θανεῖν σπουδὴν ἔχων, Μενέλαος ὁ κακός, ὁ
προδότης τοὐμοῦ πατρός; οὐδ’ ὄμμ’ ἔδειξεν, ἀλλ’ ἐπὶ
σκήπτροις ἔχων τὴν ἐλπίδ’, εὐλαβεῖτο μὴ σῴζειν φίλους.
ἀλλ’ εἶ’ ὅπως γενναῖα καὶ Ἀγαμέμνονος δράσαντε κατθανούμεθ’
ἀξιώτατα. κἀγὼ μὲν εὐγένειαν ἀποδείξω πόλει, παίσας πρὸς
ἧπαρ φασγάνῳ· σὲ δ’ αὖ χρεὼν ὅμοια πράσσειν τοῖς ἐμοῖς
τολμήμασιν. Πυλάδη, σὺ δ’ ἡμῖν τοῦ φόνου γενοῦ βραβεύς, καὶ
κατθανόντοιν εὖ περίστειλον δέμας θάψον τε κοινῇ πρὸς πατρὸς
τύμβον φέρων. καὶ χαῖρ’· ἐπ’ ἔργον δ’, ὡς ὁρᾷς, πορεύομαι.
ἐπίσχες. ἓν μὲν πρῶτά σοι μομφὴν ἔχω, εἰ ζῆν με χρῄζειν
σοῦ θανόντος ἤλπισας. τί γὰρ προσήκει κατθανεῖν σ’ ἐμοῦ
μέτα; ἤρου; τί δὲ ζῆν σῆς ἑταιρίας ἄτερ; οὐκ ἔκτανες
σὴν μητέρ’, ὡς ἐγὼ τάλας. σὺν σοί γε κοινῇ· ταὐτὰ καὶ
πάσχειν με δεῖ. ἀπόδος τὸ σῶμα πατρί, μὴ σύνθνῃσκέ μοι.
σοὶ μὲν γὰρ ἔστι πόλις, ἐμοὶ δ’ οὐκ ἔστι δή, καὶ δῶμα
πατρὸς καὶ μέγας πλούτου λιμήν. γάμων δὲ τῆς μὲν δυσπότμου
τῆσδ’ ἐσφάλης, ἥν σοι κατηγγύησ’ ἑταιρίαν σέβων· σὺ δ’
ἄλλο λέκτρον παιδοποίησαι λαβών, κῆδος δὲ τοὐμὸν καὶ σὸν
οὐκέτ’ ἔστι δή. ἀλλ’, ὦ ποθεινὸν ὄμμ’ ὁμιλίας ἐμῆς,
χαῖρ’· οὐ γὰρ ἡμῖν ἔστι τοῦτο, σοί γε μήν· οἱ γὰρ
θανόντες χαρμάτων τητώμεθα. ἦ πολὺ λέλειψαι τῶν ἐμῶν
βουλευμάτων. μήθ’ αἷμά μου δέξαιτο κάρπιμον πέδον, μὴ
λαμπρὸς αἰθήρ, εἴ σ’ ἐγὼ προδούς ποτε ἐλευθερώσας τοὐμὸν
ἀπολίποιμι σέ. καὶ συγκατέκτανον γάρ, οὐκ ἀρνήσομαι, καὶ
πάντ’ ἐβούλευσ’ ὧν σὺ νῦν τίνεις δίκας· καὶ ξυνθανεῖν οὖν
δεῖ με σοὶ καὶ τῇδ’ ὁμοῦ. ἐμὴν γὰρ αὐτήν, ἧς <γε> λέχος
ἐπῄνεσα, κρίνω δάμαρτα· τί γὰρ ἐρῶ κἀγώ ποτε γῆν Δελφίδ’
ἐλθὼν Φωκέων ἀκρόπτολιν, ὃς πρὶν μὲν ὑμᾶς δυστυχεῖν φίλος
παρῆ, νῦν δ’ οὐκέτ’ εἰμὶ δυστυχοῦντί σοι φίλος; οὐκ ἔστιν.
ἀλλὰ ταῦτα μὲν κἀμοὶ μέλει· ἐπεὶ δὲ κατθανούμεθ’, ἐς
κοινοὺς λόγους ἔλθωμεν, ὡς ἂν Μενέλεως συνδυστυχῇ. ὦ
φίλτατ’, εἰ γὰρ τοῦτο κατθάνοιμ’ ἰδών. πιθοῦ νυν, ἄμμεινόν
τε φασγάνου τομάς. μενῶ, τὸν ἐχθρὸν εἴ τι τιμωρήσομαι. σίγα
νυν· ὡς γυναιξὶ πιστεύω βραχύ. μηδὲν τρέσῃς τάσδ’· ὡς
πάρεισ’ ἡμῖν φίλαι. Ἑλένην κτάνωμεν, Μενέλεῳ λύπην πικράν.
πῶς; τὸ γὰρ ἕτοιμον ἔστιν, εἴ γ’ ἔσται καλῶς. σφάξαντες.
ἐν δόμοις δὲ κρύπτεται σέθεν. μάλιστα· καὶ δὴ πάντ’
ἀποσφραγίζεται. ἀλλ’ οὐκέθ’, Ἅιδην νυμφίον κεκτημένη. καὶ
πῶς; ἔχει γὰρ βαρβάρους ὀπάονας. τίνας; Φρυγῶν γὰρ οὐδέν’
ἂν τρέσαιμ’ ἐγώ. οἵους ἐνόπτρων καὶ μύρων ἐπιστάτας.
τρυφὰς γὰρ ἥκει δεῦρ’ ἔχουσα Τρωικάς; ὥσθ’ Ἑλλὰς αὐτῇ
σμικρὸν οἰκητήριον. οὐδὲν τὸ δοῦλον πρὸς τὸ μὴ δοῦλον
γένος. καὶ μὴν τόδ’ ἔρξας δὶς θανεῖν οὐχ ἅζομαι. ἀλλ’
οὐδ’ ἐγὼ μήν, σοί γε τιμωρούμενος. τὸ πρᾶγμα δήλου καὶ
πέραιν’, ὅπως λέγεις. ἔσιμεν ἐς οἴκους δῆθεν ὡς
θανούμενοι. ἔχω τοσοῦτον, τἀπίλοιπα δ’ οὐκ ἔχω. γόους πρὸς
αὐτὴν θησόμεσθ’ ἃ πάσχομεν. ὥστ’ ἐκδακρῦσαί γ’ ἔνδοθεν
κεχαρμένην. καὶ νῷν παρέσται ταῦθ’ ἅπερ κείνῃ τότε.
ἔπειτ’ ἀγῶνα πῶς ἀγωνιούμεθα; κρύπτ’ ἐν πέπλοισι τοισίδ’
ἕξομεν ξίφη. πρόσθεν δ’ ὀπαδῶν τίς ὄλεθρος γενήσεται;
ἐκκλῄσομεν σφᾶς ἄλλον ἄλλοσε στέγης. καὶ τόν γε μὴ
σιγῶντ’ ἀποκτείνειν χρεών. εἶτ’ αὐτὸ δηλοῖ τοὔργον οἷ
τείνειν χρεών. Ἑλένην φονεύειν· μανθάνω τὸ σύμβολον. ἔγνως·
ἄκουσον δ’ ὡς καλῶς βουλεύομαι. εἰ μὲν γὰρ ἐς γυναῖκα
σωφρονεστέραν ξίφος μεθεῖμεν, δυσκλεὴς ἂν ἦν φόνος· νῦν δ’
ὑπὲρ ἁπάσης Ἑλλάδος δώσει δίκην, ὧν πατέρας ἔκτειν’, ὧν
δ’ ἀπώλεσεν τέκνα, νύμφας τ’ ἔθηκεν ὀρφανὰς ξυναόρων.
ὀλολυγμὸς ἔσται, πῦρ τ’ ἀνάψουσιν θεοῖς, σοὶ πολλὰ κἀμοὶ
κέδν’ ἀρώμενοι τυχεῖν, κακῆς γυναικὸς οὕνεχ’ αἷμ’
ἐπράξαμεν. ὁ μητροφόντης δ’ οὐ καλῇ ταύτην κτανών, ἀλλ’
ἀπολιπὼν τοῦτ’ ἐπὶ τὸ βέλτιον πεσῇ, Ἑλένης λεγόμενος τῆς
πολυκτόνου φονεύς. οὐ δεῖ ποτ’, οὐ δεῖ, Μενέλεων μὲν
εὐτυχεῖν, τὸν σὸν δὲ πατέρα καὶ σὲ κἀδελφὴν θανεῖν, μητέρα
τε — ἐῶ τοῦτ’· οὐ γὰρ εὐπρεπὲς λέγειν — δόμους δ’ ἔχειν
σοὺς δῑ Ἀγαμέμνονος δόρυ λαβόντα νύμφην· μὴ γὰρ οὖν ζῴην
ἔτι, ἢν μὴ ’π’ ἐκείνῃ φάσγανον σπασώμεθα. ἢν δ’ οὖν τὸν
Ἑλένης μὴ κατάσχωμεν φόνον, πρήσαντες οἴκους τούσδε
κατθανούμεθα. ἑνὸς γὰρ οὐ σφαλέντες ἕξομεν κλέος, καλῶς
θανόντες ἢ καλῶς σεσῳσμένοι. πάσαις γυναιξὶν ἀξία στυγεῖν
ἔφυ ἡ Τυνδαρὶς παῖς, ἣ κατῄσχυνεν γένος. φεῦ· οὐκ ἔστιν
οὐδὲν κρεῖσσον ἢ φίλος σαφής, οὐ πλοῦτος, οὐ τυραννίς·
ἀλόγιστον δέ τι τὸ πλῆθος ἀντάλλαγμα γενναίου φίλου. σὺ γὰρ
τά τ’ εἰς Αἴγισθον ἐξηῦρες κακὰ καὶ πλησίον παρῆσθα
κινδύνων ἐμοί, νῦν τ’ αὖ δίδως μοι πολεμίων τιμωρίαν κοὐκ
ἐκποδὼν εἶ — παύσομαί σ’ αἰνῶν, ἐπεὶ βάρος τι κἀν τῷδ’
ἐστίν, αἰνεῖσθαι λίαν. ἐγὼ δὲ πάντως ἐκπνέων ψυχὴν ἐμὴν
δράσας τι χρῄζω τοὺς ἐμοὺς ἐχθροὺς θανεῖν, ἵν’ ἀνταναλώσω
μὲν οἵ με προύδοσαν, στένωσι δ’ οἵπερ κἄμ’ ἔθηκαν ἄθλιον.
Ἀγαμέμνονός τοι παῖς πέφυχ’, ὃς Ἑλλάδος ἦρξ’ ἀξιωθείς,
οὐ τύραννος, ἀλλ’ ὅμως ῥώμην θεοῦ τιν’ ἔσχε· ὃν οὐ
καταισχυνῶ δοῦλον παρασχὼν θάνατον, ἀλλ’ ἐλευθέρως ψυχὴν
ἀφήσω, Μενέλεων δὲ τείσομαι. ἑνὸς γὰρ εἰ λαβοίμεθ’,
εὐτυχοῖμεν ἄν, εἴ ποθεν ἄελπτος παραπέσοι σωτηρία κτανοῦσι
μὴ θανοῦσιν· εὔχομαι τάδε. ὃ βούλομαι γάρ, ἡδὺ καὶ διὰ
στόμα πτηνοῖσι μύθοις ἀδαπάνως τέρψαι φρένα. ἐγώ, κασίγνητ’,
αὐτὸ τοῦτ’ ἔχειν δοκῶ, σωτηρίαν σοὶ τῷδέ τ’ ἐκ τρίτων τ’
ἐμοί. θεοῦ λέγεις πρόνοιαν. ἀλλὰ ποῦ τόδε; ἐπεὶ τὸ
συνετόν γ’ οἶδα σῇ ψυχῇ παρόν. ἄκουε δή νυν· καὶ σὺ
δεῦρο νοῦν ἔχε. λέγ’· ὡς τὸ μέλλειν ἀγάθ’ ἔχει τιν’
ἡδονήν. Ἑλένης κάτοισθα θυγατέρ’; εἰδότ’ ἠρόμην. οἶδ’,
ἣν ἔθρεψεν Ἑρμιόνην μήτηρ ἐμή. αὕτη βέβηκε πρὸς
Κλυταιμήστρας τάφον. τί χρῆμα δράσουσ’; ὑποτίθης τίν’
ἐλπίδα; χοὰς κατασπείσουσ’ ὑπὲρ μητρὸς τάφῳ. καὶ δὴ τί μοι
τοῦτ’ εἶπας ἐς σωτηρίαν; ξυλλάβεθ’ ὅμηρον τήνδ’, ὅταν
στείχῃ πάλιν. τίνος τόδ’ εἶπας φάρμακον τρισσοῖς φίλοις;
Ἑλένης θανούσης, ἤν τι Μενέλεώς σε δρᾷ ἢ τόνδε κἀμέ —
πᾶν γὰρ ἓν φίλον τόδε — λέγ’ ὡς φονεύσεις Ἑρμιόνην· ξίφος
δὲ χρὴ δέρῃ πρὸς αὐτῇ παρθένου σπάσαντ’ ἔχειν. κἂν μέν
σε σῴζῃ μὴ θανεῖν χρῄζων κόρην Ἑλένης Μενέλεως πτῶμ’
ἰδὼν ἐν αἵματι, μέθες πεπᾶσθαι πατρὶ παρθένου δέμας· ἢν δ’
ὀξυθύμου μὴ κρατῶν φρονήματος κτείνῃ σε, καὶ σὺ σφάζε
παρθένου δέρην. καί νιν δοκῶ, τὸ πρῶτον ἢν πολὺς παρῇ,
χρόνῳ μαλάξειν σπλάγχνον· οὔτε γὰρ θρασὺς οὔτ’ ἄλκιμος
πέφυκε. τήνδ’ ἡμῖν ἔχω σωτηρίας ἔπαλξιν. εἴρηται λόγος.
ὦ τὰς φρένας μὲν ἄρσενας κεκτημένη, τὸ σῶμα δ’ ἐν γυναιξὶ
θηλείαις πρέπον, ὡς ἀξία ζῆν μᾶλλον ἢ θανεῖν ἔφυς.
Πυλάδη, τοιαύτης ἆρ’ ἁμαρτήσῃ τάλας γυναικὸς ἢ ζῶν
μακάριον κτήσῃ λέχος. εἰ γὰρ γένοιτο, Φωκέων δ’ ἔλθοι πόλιν
καλοῖσιν ὑμεναίοισιν ἀξιουμένη. ἥξει δ’ ἐς οἴκους Ἑρμιόνη
τίνος χρόνου; ὡς τἄλλα γ’ εἶπας, εἴπερ εὐτυχήσομεν,
κάλλισθ’, ἑλόντες σκύμνον ἀνοσίου πατρός. καὶ δὴ πέλας νιν
δωμάτων εἶναι δοκῶ· τοῦ γὰρ χρόνου τὸ μῆκος αὐτὸ
συντρέχει. καλῶς· σὺ μέν νυν, σύγγον’ Ἠλέκτρα, δόμων πάρος
μένουσα παρθένου δέχου πόδα, φύλασσε δ’ ἤν τις, πρὶν
τελευτηθῇ φόνος, ἢ ξύμμαχός τις ἢ κασίγνητος πατρός,
ἐλθὼν ἐς οἴκους φθῇ, γέγωνέ τ’ ἐς δόμους, ἢ σανίδα
παίσασ’ ἢ λόγους πέμψασ’ ἔσω· ἡμεῖς δ’ ἔσω στείχοντες
ἐπὶ τὸν ἔσχατον ἀγῶν’ ὁπλιζώμεσθα φασγάνῳ χέρας, [Πυλάδη·
σὺ γὰρ δὴ συμπονεῖς ἐμοὶ πόνους.] ὦ δῶμα ναίων νυκτὸς
ὀρφναίας πάτερ, καλεῖ σ’ Ὀρέστης παῖς σὸς ἐπίκουρον μολεῖν
τοῖς δεομένοισι. διὰ σὲ γὰρ πάσχω τάλας ἀδίκως· προδέδομαι
δ’ ὑπὸ κασιγνήτου σέθεν, δίκαια πράξας· οὗ θέλω δάμαρθ’
ἑλὼν κτεῖναι· σὺ δ’ ἡμῖν τοῦδε συλλήπτωρ γενοῦ. ὦ πάτερ,
ἱκοῦ δῆτ’, εἰ κλύεις ἔσω χθονὸς τέκνων καλούντων, οἳ
σέθεν θνῄσκουσ’ ὕπερ. ὦ συγγένεια πατρὸς ἐμοῦ, κἀμὰς
λιτάς, Ἀγάμεμνον, εἰσάκουσον· ἔκσῳσον τέκνα. ἔκτεινα
μητέρα — ἡψάμην δ’ ἐγὼ ξίφους — ἐγὼ δ’ † ἐπεβούλευσα †
κἀπέλυσ’ ὄκνου — σοί, πάτερ, ἀρήγων. οὐδ’ ἐγὼ προύδωκά
σε. οὔκουν ὀνείδη τάδε κλύων ῥύσῃ τέκνα; δακρύοις
κατασπένδω σε. ἐγὼ δ’ οἴκτοισί γε. παύσασθε, καὶ πρὸς ἔργον
ἐξορμώμεθα. εἴπερ γὰρ εἴσω γῆς ἀκοντίζουσ’ ἀραί, κλύει.
σὺ δ’, ὦ Ζεῦ πρόγονε καὶ Δίκης σέβας, δότ’ εὐτυχῆσαι τῷδ’
ἐμοί τε τῇδέ τε· τρισσοῖς φίλοις γὰρ εἷς ἀγών, δίκη μία,
ἢ ζῆν ἅπασιν ἢ — θανεῖν ὀφείλεται. Μυκηνίδες ὦ φίλαι,
τὰ πρῶτα κατὰ Πελασγὸν ἕδος Ἀργείων. τίνα θροεῖς αὐδάν,
πότνια; παραμένει γὰρ ἔτι σοι τόδ’ ἐν Δαναϊδῶν πόλει. στῆθ’
αἳ μὲν ὑμῶν τόνδ’ ἁμαξήρη τρίβον, αἳ δ’ ἐνθάδ’ ἄλλον
οἶμον ἐς φρουρὰν δόμων. τί δέ με τόδε χρέος ἀπύεις;
ἔνεπέ μοι, φίλα. φόβος ἔχει με μή τις ἐπὶ δώμασι σταθεὶς
ἐπὶ φοίνιον αἷμα πήματα πήμασιν ἐξεύρῃ. χωρεῖτ’,
ἐπειγώμεσθ’· ἐγὼ μὲν οὖν τρίβον τόνδ’ ἐκφυλάξω, τὸν πρὸς
ἡλίου βολάς. καὶ μὴν ἐγὼ τόνδ’, ὃς πρὸς ἑσπέραν φέρει.
δόχμιά νυν κόρας διάφερ’ ὀμμάτων. ἐκεῖθεν ἐνθάδ’, εἶτα
παλινσκοπιὰν ἔχομεν, ὡς θροεῖς. ἑλίσσετέ νυν βλέφαρα,
κόραισι δίδοτε πάντα διὰ βοστρύχων. ὅδε τις ἐν τρίβῳ
[προσέρχεται]. τίς ὅδ’ ἄρ’ ἀμ‐ φὶ μέλαθρον πολεῖ σὸν
ἀγρότας ἀνήρ; ἀπωλόμεσθ’ ἄρ’, ὦ φίλαι· κεκρυμμένους θῆρας
ξιφήρεις αὐτίκ’ ἐχθροῖσιν φανεῖ. ἄφοβος ἔχε· κενός, ὦ
φίλα, στίβος ὃν οὐ δοκεῖς. τί δέ; τὸ σὸν βέβαιον ἔτι μοι
μένει; δὸς ἀγγελίαν ἀγαθάν τιν’, εἰ τάδ’ ἔρημα τὰ πρόσθ’
αὐλᾶς. καλῶς τά γ’ ἐνθένδ’. ἀλλὰ τἀπὶ σοῦ σκόπει· ὡς
οὔτις ἡμῖν Δαναϊδῶν πελάζεται. ἐς ταὐτὸν ἥκεις· καὶ γὰρ
οὐδὲ τῇδ’ ὄχλος. φέρε νυν ἐν πύλαισιν ἀκοὰν βάλω. τί
μέλλεθ’ οἱ κατ’ οἶκον ἐν ἡσυχίᾳ σφάγια φοινίσσειν; οὐκ
εἰσακούουσ’· ὦ τάλαιν’ ἐγὼ κακῶν. ἆρ’ ἐς τὸ κάλλος
ἐκκεκώφηται ξίφη; τάχα τις Ἀργείων ἔνοπλος ὁρμήσας ποδὶ
βοηδρόμῳ μέλαθρα προσμείξει. σκέψασθέ νυν ἄμεινον· οὐχ
ἕδρας ἀγών· ἀλλ’ αἳ μὲν ἐνθάδ’, αἳ δ’ ἐκεῖσ’ ἑλίσσετε.
ἀμείβω κέλευθον σκοποῦσα πάντῃ. ἰὼ Πελασγὸν Ἄργος,
ὄλλυμαι κακῶς. — ἠκούσαθ’; ἅνδρες χεῖρ’ ἔχουσιν ἐν φόνῳ.
— Ἑλένης τὸ κώκυμ’ ἐστίν, ὡς ἀπεικάσαι. ὦ Διός, ὦ Διὸς
ἀέναον κράτος, ἔλθ’ ἐπίκουρος ἐμοῖς φίλοισι πάντως.
Μενέλαε, θνῄσκω· σὺ δὲ παρών μ’ οὐκ ὠφελεῖς. φονεύετε,
καίνετε, ὄλλυτε, δίπτυχα δίστομα φάσγανα ἐκ χερὸς ἱέμενοι
τὰν λιποπάτορα λιπόγαμον, ἃ πλείστους ἔκανεν Ἑλλάνων δορὶ
παρὰ ποταμὸν ὀλομένους, ὅθι δάκρυα δάκρυσιν ἔπεσεν
σιδαρέοισι βέλεσιν ἀμ‐ φὶ τὰς Σκαμάνδρου δίνας. σιγᾶτε
σιγᾶτ’· ᾐσθόμην κτύπου τινὸς κέλευθον ἐσπεσόντος ἀμφὶ
δώματα. ὦ φίλταται γυναῖκες, ἐς μέσον φόνον ἥδ’ Ἑρμιόνη
πάρεστι· παύσωμεν βοήν. στείχει γὰρ ἐσπεσοῦσα δικτύων
βρόχους. καλὸν τὸ θήραμ’, ἢν ἁλῷ, γενήσεται. πάλιν
κατάστηθ’ ἡσύχῳ μὲν ὄμματι, χρόᾳ δ’ ἀδήλῳ τῶν δεδραμένων
πέρι· κἀγὼ σκυθρωποὺς ὀμμάτων ἕξω κόρας, ὡς δῆθεν οὐκ
εἰδυῖα τἀξειργασμένα. ὦ παρθέν’, ἥκεις τὸν Κλυταιμήστρας
τάφον στέψασα καὶ σπείσασα νερτέροις χοάς; ἥκω, λαβοῦσα
πρευμένειαν. ἀλλά μοι φόβος τις εἰσελήλυθ’, ἥντιν’ ἐν δόμοις
τηλουρὸς οὖσα δωμάτων κλύω βοήν. τί δ’; ἄξῑ ἡμῖν τυγχάνει
στεναγμάτων. εὔφημος ἴσθι· τί δὲ νεώτερον λέγεις; θανεῖν
Ὀρέστην κἄμ’ ἔδοξε τῇδε γῇ. μὴ δῆτ’, ἐμοῦ γε συγγενεῖς
πεφυκότας. ἄραρ’· ἀνάγκης δ’ ἐς ζυγὸν καθέσταμεν. ἦ τοῦδ’
ἕκατι καὶ βοὴ κατὰ στέγας; ἱκέτης γὰρ Ἑλένης γόνασι
προσπεσὼν βοᾷ — τίς; οὐδὲν οἶδα μᾶλλον, ἢν σὺ μὴ λέγῃς.
τλήμων Ὀρέστης· μὴ θανεῖν, ἐμοῦ θ’ ὕπερ. ἐπ’ ἀξίοισί
τἄρ’ ἀνευφημεῖ δόμος. περὶ τοῦ γὰρ ἄλλου μᾶλλον ἂν
φθέγξαιτό τις; ἀλλ’ ἐλθὲ καὶ μετάσχες ἱκεσίας φίλοις, σῇ
μητρὶ προσπεσοῦσα τῇ μέγ’ ὀλβίᾳ, Μενέλαον ἡμᾶς μὴ
θανόντας εἰσιδεῖν. ἀλλ’, ὦ τραφεῖσα μητρὸς ἐν χεροῖν ἐμῆς,
οἴκτιρον ἡμᾶς κἀπικούφισον κακῶν. ἴθ’ εἰς ἀγῶνα δεῦρ’,
ἐγὼ δ’ ἡγήσομαι· σωτηρίας γὰρ τέρμ’ ἔχεις ἡμῖν μόνη.
ἰδού, διώκω τὸν ἐμὸν ἐς δόμους πόδα. σώθηθ’ ὅσον γε τοὐπ’
ἐμέ. ὦ κατὰ στέγας φίλοι ξιφήρεις, οὐχὶ συλλήψεσθ’ ἄγραν;
οἲ ἐγώ· τίνας τούσδ’ εἰσορῶ; σιγᾶν χρεών· ἡμῖν γὰρ
ἥκεις, οὐχὶ σοί, σωτηρία. ἔχεσθ’ ἔχεσθε· φάσγανον δὲ πρὸς
δέρῃ βάλλοντες ἡσυχάζεθ’, ὡς εἰδῇ τόδε Μενέλαος, οὕνεκ’
ἄνδρας, οὐ Φρύγας κακούς, εὑρὼν ἔπραξεν οἷα χρὴ πράσσειν
κακούς. — ἰὼ ἰὼ φίλαι, κτύπον ἐγείρετε, κτύπον καὶ βοὰν
πρὸ μελάθρων, ὅπως ὁ πραχθεὶς φόνος μὴ δεινὸν Ἀργείοισιν
ἐμβάλῃ φόβον, βοηδρομῆσαι πρὸς δόμους τυραννικούς, πρὶν
ἐτύμως ἴδω τὸν Ἑλένας φόνον καθαιμακτὸν ἐν δόμοις
κείμενον, ἢ καὶ λόγον του προσπόλων πυθώμεθα· τὰ μὲν γὰρ
οἶδα συμφορᾶς, τὰ δ’ οὐ σαφῶς. — διὰ δίκας ἔβα θεῶν
νέμεσις ἐς Ἑλέναν. δακρύοισι γὰρ Ἑλλάδ’ ἅπασαν ἔπλησε,
διὰ τὸν ὀλόμενον ὀλόμενον Ἰδαῖον Πάριν, ὃς ἄγαγ’ Ἑλλάδ’
εἰς Ἴλιον. [ἀλλὰ κτυπεῖ γὰρ κλῇθρα βασιλείων δόμων,
σιγήσατ’· ἔξω γάρ τις ἐκβαίνει Φρυγῶν, οὗ πευσόμεσθα τἀν
δόμοις ὅπως ἔχει.] Ἀργέϊον ξίφος ἐκ θανάτου πέφευγα
βαρβάροις ἐν εὐμάρι‐ σιν, κεδρωτὰ παστάδων ὑπὲρ τέραμνα
Δωρικάς τε τριγλύφους, φροῦδα φροῦδα, γᾶ γᾶ, βαρβάροισι
δρασμοῖς. αἰαῖ· πᾷ φύγω, ξέναι, πολιὸν αἰθέρ’ ἀμ‐ πτάμενος
ἢ πόντον, Ὠκεανὸς ὃν ταυρόκρανος ἀγκάλαις ἑλίσσων κυκλοῖ
χθόνα; τί δ’ ἔστιν, Ἑλένης πρόσπολ’. Ἰδαῖον κάρα; Ἴλιον
Ἴλιον, ὤμοι μοι, Φρύγιον ἄστυ καὶ καλλίβωλον Ἴ‐ δας ὄρος
ἱερόν, ὥς σ’ ὀλόμενον στένω [ἁρμάτειον ἁρμάτειον μέλος]
βαρβάρῳ βοᾷ δῑ ὀρνιθόγονον ὄμμα κυκνοπτέρου καλλοσύνας,
Λήδας σκύμνου, δυσελένας δυσελένας, ξεστῶν περγάμων Ἀπολλωνίων
ἐρινύν· ὀττοτοῖ· ἰαλέμων ἰαλέμων Δαρδανία τλᾶμον Γανυμήδεος
ἱπποσύνᾳ, Διὸς εὐνέτα. σαφῶς λέγ’ ἡμῖν αὔθ’ ἕκαστα τἀν
δόμοις. [τὰ γὰρ πρὶν οὐκ εὔγνωστα συμβαλοῦσ’ ἔχω.] αἴλινον
αἴλινον ἀρχὰν θανάτου βάρβαροι λέγουσιν, αἰαῖ, Ἀσιάδι
φωνᾷ, βασιλέων ὅταν αἷμα χυθῇ κατὰ γᾶν ξίφεσιν
σιδαρέοισιν Ἅιδα. ἦλθον ἐς δόμους, ἵν’ αὔθ’ ἕ‐ καστά σοι
λέγω, λέοντες Ἕλλανες δύο διδύμω· τῷ μὲν ὁ στρατηλάτας
πατὴρ ἐκλῄζεθ’, ὃ δὲ παῖς Στροφίου, κακόμητις ἀνήρ, οἷος
Ὀδυσσεύς, σιγᾷ δόλιος, πιστὸς δὲ φίλοις, θρασὺς εἰς ἀλκάν,
ξυνετὸς πολέμου, φόνιός τε δράκων. ἔρροι τᾶς ἡσύχου
προνοίας κακοῦργος ὤν. οἳ δὲ πρὸς θρόνους ἔσω μολόντες
ἇς ἔγημ’ ὁ τοξότας Πάρις γυναικός, ὄμμα δακρύοις
πεφυρμένοι, ταπεινοὶ ἕζονθ’, ὃ μὲν τὸ κεῖθεν, ὃ δὲ τὸ
κεῖθεν, ἄλλος ἄλλοθεν πεφραγμένοι. περὶ δὲ γόνυ χέρας
ἱκεσίους ἔβαλον ἔβαλον Ἑλένας ἄμφω. ἀνὰ δὲ δρομάδες
ἔθορον ἔθορον ἀμφίπολοι Φρύγες· προσεῖπε δ’ ἄλλος ἄλλον
ἐν φόβῳ πεσών, μή τις εἴη δόλος. κἀδόκει τοῖς μὲν οὔ,
τοῖς δ’ ἐς ἀρκυστάταν μηχανὰν ἐμπλέκειν παῖδα τὰν Τυνδαρίδ’
ὁ μητροφόντας δράκων. σὺ δ’ ἦσθα ποῦ τότ’; ἢ πάλαι φεύγεις
φόβῳ, Φρυγίοις ἔτυχον Φρυγίοισι νόμοις παρὰ βόστρυχον αὔραν
αὔραν Ἑλένας Ἑλένας εὐπαγεῖ κύκλῳ πτερίνῳ πρὸ παρηίδος
ἀίσσων βαρβάροις νόμοισιν. ἃ δὲ λίνον ἠλακάτᾳ δακτύλοις
ἕλισσεν, νῆμα δ’ ἵετο πέδῳ, σκύλων Φρυγίων ἐπὶ τύμβον
ἀγάλ‐ ματα συστολίσαι χρῄζουσα λίνῳ, φάρεα πορφύρεα, δῶρα
Κλυταιμήστρᾳ. προσεῖπεν δ’ Ὀρέστας Λάκαιναν κόραν· ὦ Διὸς
παῖ, θὲς ἴχνος πέδῳ δεῦρ’ ἀποστᾶσα κλισμοῦ, Πέλοπος ἐπὶ
προπάτορος ἕδραν παλαιᾶς ἑστίας, ἵν’ εἰδῇς λόγους ἐμούς.
— ἄγει δ’ ἄγει νιν· ἃ δ’ ἐφείπετ’, οὐ πρόμαντις ὧν
ἔμελλεν· ὁ δὲ συνεργὸς ἄλλ’ ἔπρασσ’ ἰὼν κακὸς Φωκεύς·
οὐκ ἐκποδὼν ἴτ’; ἀλλ’ ἀεὶ κακοὶ Φρύγες. ἔκλῃσε δ’ ἄλλον
ἄλλοσ’ ἐν στέγαισι· τοὺς μὲν ἐν σταθμοῖ‐ σιν ἱππικοῖσι,
τοὺς δ’ ἐν ἐξ‐ έδραισι, τοὺς δ’ ἐκεῖσ’ ἐκεῖθεν [ἄλλον ἄλ‐
λοσε] διαρμόσας ἀποπρὸ δεσποίνας. τί τοὐπὶ τῷδε συμφορᾶς
ἐγίγνετο; Ἰδαία μᾶτερ μᾶτερ ὀβρίμα ὀβρίμα, αἰαὶ φονίων
παθέων ἀνόμων τε κακῶν ἅπερ ἔδρακον ἔδρακον ἐν δόμοις
τυράννων. ἀμφιπορφυρέων πέπλων ὑπὸ σκότου ξίφη σπάσα‐ ντες
ἄλλος ἄλλοσ’ ἐν χεροῖν δίνασεν ὄμμα, μή τις παρὼν τύχοι.
ὡς κάπροι δ’ ὀρέστεροι γυ‐ ναικὸς ἀντίοι σταθέντες
ἐννέπουσι· Κατθανῇ κατθανῇ, κακός σ’ ἀποκτείνει πόσις,
κασιγνήτου προδοὺς ἐν Ἄργει θανεῖν γόνον. ἃ δ’ ἀνίαχεν ἴ‐
αχεν· Ὤμοι μοι. λευκὸν δ’ ἐμβαλοῦσα πῆχυν στέρνοις κτύπησε
κρᾶτα μέλεον πλαγᾷ· φυγᾷ δὲ ποδὶ τὸ χρυσεοσάνδαλον ἴχνος
ἔφερεν ἔφερεν· ἐς κόμας δὲ δακτύλους δικὼν Ὀρέστας,
Μυκηνίδ’ ἀρβύλαν προβάς, ὤμοις ἀριστεροῖσιν ἀνακλάσας
δέρην, παίειν λαιμῶν ἔμελ‐ λεν εἴσω μέλαν ξίφος. ποῦ δ’
ἦτ’ ἀμύνειν οἱ κατὰ στέγας Φρύγες; ἰαχᾷ δόμων θύρετρα
καὶ σταθμοὺς μοχλοῖσιν ἐκβαλόντες, ἔνθ’ ἐμίμνομεν,
βοηδρομοῦμεν ἄλλος ἄλλοθεν στέγης, ὃ μὲν πέτρους, ὃ δ’
ἀγκύλας, ὃ δὲ ξίφος πρόκωπον ἐν χεροῖν ἔχων. ἔναντα δ’
ἦλθε Πυλάδης ἀλίαστος, οἷος οἷος Ἕκ‐ τωρ ὁ Φρύγιος ἢ
τρικόρυθος Αἴας, ὃν εἶδον εἶδον ἐν πύλαις Πριαμίσι·
φασγάνων δ’ ἀκμὰς συνήψαμεν. δὴ τότε διαπρεπεῖς τότ’
ἐγένοντο Φρύγες, ὅσον Ἄρεως ἀλκὰν ἥσσονες Ἑλλάδος
ἐγενόμεθ’ αἰχμᾶς, ὃ μὲν οἰχόμενος φυγάς, ὃ δὲ νέκυς
ὤν, ὃ δὲ τραῦμα φέρων, ὃ δὲ λισσόμενος, θανάτου προβολάν·
ὑπὸ σκότον δ’ ἐφεύγομεν· νεκροὶ δ’ ἔπιπτον, οἳ δ’ ἔμελλον,
οἳ δ’ ἔκειντ’. ἔμολε δ’ ἁ τάλαιν’ Ἑρμιόνα δόμους ἐπὶ
φόνῳ χαμαιπετεῖ ματρός, ἅ νιν ἔτεκεν τλάμων. ἄθυρσοι δ’
οἷά νιν δραμόντε Βάκχαι σκύμνον ἐν χεροῖν ὀρείαν
ξυνήρπασαν· πάλιν δὲ τὰν Διὸς κόραν ἐπὶ σφαγὰν ἔτεινον· ἃ
δ’ ἐκ θαλάμων ἐγένετο διαπρὸ δωμάτων ἄφαντος, ὦ Ζεῦ καὶ
γᾶ καὶ φῶς καὶ νύξ, ἤτοι φαρμάκοισιν ἢ μάγων τέχναις ἢ
θεῶν κλοπαῖς. τὰ δ’ ὕστερ’ οὐκέτ’ οἶδα· δρα‐ πέτην γὰρ
ἐξέκλεπτον ἐκ δόμων πόδα. πολύπονα δὲ πολύπονα πάθεα
Μενέλεως ἀνασχόμενος ἀνόνητον ἀ‐ πὸ Τροίας ἔλαβε τὸν
Ἑλένας γάμον. καὶ μὴν ἀμείβει καινὸν ἐκ καινῶν τόδε·
ξιφηφόρον γὰρ εἰσορῶ πρὸ δωμάτων βαίνοντ’ Ὀρέστην
ἐπτοημένῳ ποδί. ποῦ ’στιν οὗτος ὃς πέφευγεν ἐκ δόμων
τοὐμὸν ξίφος; προσκυνῶ σ’, ἄναξ, νόμοισι βαρβάροισι
προσπίτνων. οὐκ ἐν Ἰλίῳ τάδ’ ἐστίν, ἀλλ’ ἐν Ἀργείᾳ
χθονί. πανταχοῦ ζῆν ἡδὺ μᾶλλον ἢ θανεῖν τοῖς σώφροσιν.
οὔτι που κραυγὴν ἔθηκας Μενέλεῳ βοηδρομεῖν; σοὶ μὲν οὖν
ἔγωγ’ ἀμύνειν· ἀξιώτερος γὰρ εἶ. ἐνδίκως ἡ Τυνδάρειος
ἆρα παῖς διώλετο; ἐνδικώτατ’, εἴ γε λαιμοὺς εἶχε
τριπτύχους θανεῖν. δειλίᾳ γλώσσῃ χαρίζῃ, τἄνδον οὐχ οὕτω
φρονῶν. οὐ γάρ, ἥτις Ἑλλάδ’ αὐτοῖς Φρυξὶ διελυμήνατο;
ὄμοσον — εἰ δὲ μή, κτενῶ σε — μὴ λέγειν ἐμὴν χάριν. τὴν
ἐμὴν ψυχὴν κατώμοσ’, ἣν ἂν εὐορκοῖμ’ ἐγώ. ὧδε κἀν
Τροίᾳ σίδηρος πᾶσι Φρυξὶν ἦν φόβος; ἄπεχε φάσγανον· πέλας
γὰρ δεινὸν ἀνταυγεῖ φόνον. μὴ πέτρος γένῃ δέδοικας ὥστε
Γοργόν’ εἰσιδών; μὴ μὲν οὖν νεκρός· τὸ Γοργοῦς δ’ οὐ
κάτοιδ’ ἐγὼ κάρα. δοῦλος ὢν φοβῇ τὸν Ἅιδην, ὅς σ’
ἀπαλλάξει κακῶν; πᾶς ἀνήρ, κἂν δοῦλος ᾖ τις, ἥδεται τὸ
φῶς ὁρῶν. εὖ λέγεις· σῴζει σε σύνεσις. ἀλλὰ βαῖν’ ἔσω
δόμων. οὐκ ἄρα κτενεῖς με; ἀφεῖσαι. καλὸν ἔπος λέγεις
τόδε. ἀλλὰ μεταβουλευσόμεσθα. τοῦτο δ’ οὐ καλῶς λέγεις.
μῶρος, εἰ δοκεῖς με τλῆναι σὴν καθαιμάξαι δέρην· οὔτε γὰρ
γυνὴ πέφυκας — οὔτ’ ἐν ἀνδράσιν σύ γ’ εἶ. τοῦ δὲ μὴ
στῆσαί σε κραυγὴν οὕνεκ’ ἐξῆλθον δόμων· ὀξὺ γὰρ βοῆς
ἀκοῦσαν Ἄργος ἐξεγείρεται. Μενέλεων δ’ οὐ τάρβος ἡμῖν
ἀναλαβεῖν ἔσω ξίφους· ἀλλ’ ἴτω ξανθοῖς ἐπ’ ὤμων
βοστρύχοις γαυρούμενος· εἰ γὰρ Ἀργείους ἐπάξει τοῖσδε
δώμασιν λαβών, τὸν Ἑλένης φόνον διώκων, κἀμὲ μὴ σῴζειν
θέλει σύγγονόν τ’ ἐμὴν Πυλάδην τε τὸν τάδε ξυνδρῶντά μοι,
παρθένον τε καὶ δάμαρτα δύο νεκρὼ κατόψεται. — ἰὼ ἰὼ τύχα,
ἕτερον εἰς ἀγῶν’, ἕτερον αὖ δόμος φοβερὸν ἀμφὶ τοὺς
Ἀτρείδας πίτνει. — τί δρῶμεν; ἀγγέλλωμεν ἐς πόλιν τάδε; ἢ
σῖγ’ ἔχωμεν; ἀσφαλέστερον, φίλαι. — ἴδε πρὸ δωμάτων ἴδε
προκηρύσσει θοάζων ὅδ’ αἰθέρος ἄνω καπνός. — ἅπτουσι
πεύκας, ὡς πυρώσοντες δόμους τοὺς Τανταλείους, οὐδ’
ἀφίστανται φόνου. — τέλος ἔχει δαίμων βροτοῖς, τέλος ὅπᾳ
θέλῃ. — μεγάλα δέ τις ἁ δύναμις † δῑ ἀλαστόρων ἔπεσ’
ἔπεσε μέλαθρα τάδε δῑ αἱμάτων † διὰ τὸ Μυρτίλου πέσημ’ ἐκ
δίφρου. ἀλλὰ μὴν καὶ τόνδε λεύσσω Μενέλεων δόμων πέλας
ὀξύπουν, ᾐσθημένον που τὴν τύχην ἣ νῦν πάρα. οὐκέτ’ ἂν
φθάνοιτε κλῇθρα συμπεραίνοντες μοχλοῖς, ὦ κατὰ στέγας
Ἀτρεῖδαι. δεινὸν εὐτυχῶν ἀνὴρ πρὸς κακῶς πράσσοντας, ὡς σὺ
νῦν, Ὀρέστα, δυστυχεῖς. ἥκω κλύων τὰ δεινὰ καὶ δραστήρια
δισσοῖν λεόντοιν· οὐ γὰρ ἄνδρ’ αὐτὼ καλῶ. ἤκουσα γὰρ δὴ
τὴν ἐμὴν ξυνάορον ὡς οὐ τέθνηκεν, ἀλλ’ ἄφαντος οἴχεται —
κενὴν ἀκούσας βάξιν, ἣν φόβῳ σφαλεὶς ἤγγειλέ μοί τις.
ἀλλὰ τοῦ μητροκτόνου τεχνάσματ’ ἐστὶ ταῦτα καὶ πολὺς γέλως.
ἀνοιγέτω τις δῶμα· προσπόλοις λέγω ὠθεῖν πύλας τάσδ’, ὡς
ἂν ἀλλὰ παῖδ’ ἐμὴν ῥυσώμεθ’ ἀνδρῶν ἐκ χερῶν μιαιφόνων,
καὶ τὴν τάλαιναν ἀθλίαν δάμαρτ’ ἐμὴν λάβωμεν, ᾗ δεῖ
ξυνθανεῖν ἐμῇ χερὶ τοὺς διολέσαντας τὴν ἐμὴν ξυνάορον.
οὗτος σύ, κλῄθρων τῶνδε μὴ ψαύσῃς χερί· Μενέλαον εἶπον,
ὃς πεπύργωσαι θράσει· ἢ τῷδε θριγκῷ κρᾶτα συνθραύσω
σέθεν, ῥήξας παλαιὰ γεῖσα, τεκτόνων πόνον. μοχλοῖς δ’ ἄραρε
κλῇθρα, σῆς βοηδρόμου σπουδῆς ἅ σ’ εἴρξει, μὴ δόμων ἔσω
περᾶν. ἔα, τί χρῆμα; λαμπάδων ὁρῶ σέλας, δόμων δ’ ἐπ’
ἄκρων τούσδε πυργηρουμένους, ξίφος δ’ ἐμῆς θυγατρὸς
ἐπίφρουρον δέρῃ. πότερον ἐρωτᾶν ἢ κλύειν ἐμοῦ θέλεις;
οὐδέτερ’· ἀνάγκη δ’, ὡς ἔοικε, σου κλύειν. μέλλω κτενεῖν σου
θυγατέρ’, εἰ βούλῃ μαθεῖν. Ἑλένην φονεύσας ἐπὶ φόνῳ
πράσσεις φόνον; εἰ γὰρ κατέσχον μὴ θεῶν κλεφθεὶς ὕπο.
ἀρνῇ κατακτὰς κἀφ’ ὕβρει λέγεις τάδε; λυπράν γε τὴν
ἄρνησιν· εἰ γὰρ ὤφελον — τί χρῆμα δρᾶσαι; παρακαλεῖς γὰρ
ἐς φόβον. τὴν Ἑλλάδος μιάστορ’ εἰς Ἅιδου βαλεῖν. ἀπόδος
δάμαρτος νέκυν, ὅπως χώσω τάφῳ. θεοὺς ἀπαίτει. παῖδα δὲ
κτενῶ σέθεν. ὁ μητροφόντης ἐπὶ φόνῳ πράσσει φόνον; ὁ
πατρὸς ἀμύντωρ, ὃν σὺ προύδωκας θανεῖν. οὐκ ἤρκεσέν σοι
τὸ παρὸν αἷμα μητέρος; οὐκ ἂν κάμοιμι τὰς κακὰς κτείνων
ἀεί. ἦ καὶ σύ, Πυλάδη, τοῦδε κοινωνεῖς φόνου; φησὶν
σιωπῶν· ἀρκέσω δ’ ἐγὼ λέγων. ἀλλ’ οὔτι χαίρων, ἤν γε μὴ
φύγῃς πτεροῖς. οὐ φευξόμεσθα· πυρὶ δ’ ἀνάψομεν δόμους. ἦ
γὰρ πατρῷον δῶμα πορθήσεις τόδε; ὡς μή γ’ ἔχῃς σύ, τήνδ’
ἐπισφάξας πυρί. κτεῖν’· ὡς κτανών γε τῶνδέ μοι δώσεις δίκην.
ἔσται τάδε. ἆ ἆ, μηδαμῶς δράσῃς τάδε. σίγα νυν, ἀνέχου
δ’ ἐνδίκως πράσσων κακῶς. ἦ γὰρ δίκαιον ζῆν σε; καὶ κρατεῖν
γε γῆς. ποίας; ἐν Ἄργει τῷδε τῷ Πελασγικῷ. εὖ γοῦν
θίγοις ἂν χερνίβων — τί δὴ γὰρ οὔ; καὶ σφάγια πρὸ δορὸς
καταβάλοις. σὺ δ’ ἂν καλῶς; ἁγνὸς γάρ εἰμι χεῖρας. ἀλλ’ οὐ
τὰς φρένας. τίς δ’ ἂν προσείποι σέ; ὅστις ἐστὶ φιλοπάτωρ.
ὅστις δὲ τιμᾷ μητέρα; εὐδαίμων ἔφυ. οὔκουν σύ γε. οὐ
γὰρ ἁνδάνουσιν αἱ κακαί. ἄπαιρε θυγατρὸς φάσγανον. ψευδὴς
ἔφυς. ἀλλὰ κτενεῖς μου θυγατέρα; οὐ ψευδὴς ἔτ’ εἶ.
οἴμοι, τί δράσω; πεῖθ’ ἐς Ἀργείους μολὼν — πειθὼ τίνα;
ἡμᾶς μὴ θανεῖν· αἰτοῦ πόλιν. ἢ παῖδά μου φονεύσετε; ὧδ’
ἔχει τάδε. ὦ τλῆμον Ἑλένη — τἀμὰ δ’ οὐχὶ τλήμονα; σὲ
σφάγιον ἐκόμισ’ ἐκ Φρυγῶν — εἰ γὰρ τόδ’ ἦν. πόνους πονήσας
μυρίους. πλήν γ’ εἰς ἐμέ. πέπονθα δεινά. τότε γὰρ ἦσθ’
ἀνωφελής. ἔχεις με. σαυτὸν σύ γ’ ἔλαβες κακὸς γεγώς. ἀλλ’
εἶ’, ὕφαπτε δώματ’, Ἠλέκτρα, τάδε· σύ τ’, ὦ φίλων μοι τῶν
ἐμῶν σαφέστατε, Πυλάδη, κάταιθε γεῖσα τειχέων τάδε. ὦ γαῖα
Δαναῶν ἱππίου τ’ Ἄργους κτίται, οὐκ εἶ’ ἐνόπλῳ ποδὶ
βοηδρομήσετε; πᾶσαν γὰρ ὑμῶν ὅδε βιάζεται πόλιν ζῆν, αἷμα
μητρὸς μυσαρὸν ἐξειργασμένος. Μενέλαε, παῦσαι λῆμ’ ἔχων
τεθηγμένον· Φοῖβός σ’ ὁ Λητοῦς παῖς ὅδ’ ἐγγὺς ὢν καλῶ·
σύ θ’ ὃς ξιφήρης τῇδ’ ἐφεδρεύεις κόρῃ, Ὀρέσθ’, ἵν’
εἰδῇς οὓς φέρων ἥκω λόγους. Ἑλένην μὲν ἣν σὺ διολέσαι
πρόθυμος ὢν ἥμαρτες, ὀργὴν Μενέλεῳ ποιούμενος, [ἥδ’
ἐστίν, ἣν ὁρᾶτ’ ἐν αἰθέρος πτυχαῖς, σεσῳσμένη τε κοὐ
θανοῦσα πρὸς σέθεν.] ἐγώ νιν ἐξέσῳσα κἀπὸ φασγάνου τοῦ
σοῦ κελευσθεὶς ἥρπασ’ ἐκ Διὸς πατρός. Ζηνὸς γὰρ οὖσαν ζῆν
νιν ἄφθιτον χρεών, Κάστορί τε Πολυδεύκει τ’ ἐν αἰθέρος
πτυχαῖς σύνθακος ἔσται, ναυτίλοις σωτήριος. ἄλλην δὲ νύμφην
ἐς δόμους κτῆσαι λαβών, ἐπεὶ θεοὶ τῷ τῆσδε καλλιστεύματι
Ἕλληνας εἰς ἓν καὶ Φρύγας συνήγαγον, θανάτους τ’ ἔθηκαν,
ὡς ἀπαντλοῖεν χθονὸς ὕβρισμα θνητῶν ἀφθόνου πληρώματος. τὰ
μὲν καθ’ Ἑλένην ὧδ’ ἔχει· σὲ δ’ αὖ χρεών, Ὀρέστα, γαίας
τῆσδ’ ὑπερβαλόνθ’ ὅρους Παρράσιον οἰκεῖν δάπεδον ἐνιαυτοῦ
κύκλον. κεκλήσεται δὲ σῆς φυγῆς ἐπώνυμον Ἀζᾶσιν Ἀρκάσιν τ’
Ὀρέστειον καλεῖν. ἐνθένδε δ’ ἐλθὼν τὴν Ἀθηναίων πόλιν
δίκην ὑπόσχες αἵματος μητροκτόνου Εὐμενίσι τρισσαῖς· θεοὶ
δέ σοι δίκης βραβῆς πάγοισιν ἐν Ἀρείοισιν εὐσεβεστάτην ψῆφον
διοίσουσ’, ἔνθα νικῆσαί σε χρή. ἐφ’ ἧς δ’ ἔχεις, Ὀρέστα,
φάσγανον δέρῃ, γῆμαι πέπρωταί σ’ Ἑρμιόνην· ὃς δ’ οἴεται
Νεοπτόλεμος γαμεῖν νιν, οὐ γαμεῖ ποτε. θανεῖν γὰρ αὐτῷ μοῖρα
Δελφικῷ ξίφει, δίκας Ἀχιλλέως πατρὸς ἐξαιτοῦντά με. Πυλάδῃ
δ’ ἀδελφῆς λέκτρον, ὥς ποτ’ ᾔνεσας, δός· ὁ δ’ ἐπιών νιν
βίοτος εὐδαίμων μένει. Ἄργους δ’ Ὀρέστην, Μενέλεως, ἔα
κρατεῖν, ἐλθὼν δ’ ἄνασσε Σπαρτιάτιδος χθονός, φερνὰς ἔχων
δάμαρτος, ἥ σε μυρίοις πόνοις διδοῦσα δεῦρ’ ἀεὶ διήνυσεν.
τὰ πρὸς πόλιν δὲ τῷδ’ ἐγὼ θήσω καλῶς, ὅς νιν φονεῦσαι
μητέρ’ ἐξηνάγκασα. ὦ Λοξία μαντεῖε, σῶν θεσπισμάτων. οὐ
ψευδόμαντις ἦσθ’ ἄρ’, ἀλλ’ ἐτήτυμος. καίτοι μ’ ἐσῄει
δεῖμα, μή τινος κλύων ἀλαστόρων δόξαιμι σὴν κλύειν ὄπα.
ἀλλ’ εὖ τελεῖται, πείσομαι δὲ σοῖς λόγοις. ἰδού, μεθίημ’
Ἑρμιόνην ἀπὸ σφαγῆς, καὶ λέκτρ’ ἐπῄνεσ’, ἡνίκ’ ἂν διδῷ
πατήρ. ὦ Ζηνὸς Ἑλένη χαῖρε παῖ· ζηλῶ δέ σε θεῶν
κατοικήσασαν ὄλβιον δόμον. Ὀρέστα, σοὶ δὲ παῖδ’ ἐγὼ
κατεγγυῶ, Φοίβου λέγοντος· εὐγενὴς δ’ ἀπ’ εὐγενοῦς γήμας
ὄναιο καὶ σὺ χὡ διδοὺς ἐγώ. χωρεῖτέ νυν ἕκαστος οἷ
προστάσσομεν, νείκας τε διαλύεσθε. πείθεσθαι χρεών. κἀγὼ
τοιοῦτος· σπένδομαι δὲ συμφοραῖς, Μενέλαε, καὶ σοῖς, Λοξία,
θεσπίσμασιν. ἴτε νυν καθ’ ὁδόν, τὴν καλλίστην θεῶν Εἰρήνην
τιμῶντες· ἐγὼ δ’ Ἑλένην Δίοις μελάθροις πελάσω, λαμπρῶν
ἄστρων πόλον ἐξανύσας, ἔνθα παρ’ Ἥρᾳ τῇ θ’ Ἡρακλέους
Ἥβῃ πάρεδρος θεὸς ἀνθρώποις ἔσται σπονδαῖς ἔντιμος ἀεί,
σὺν Τυνδαρίδαις, τοῖς Διὸς υἱοῖς, ναύταις μεδέουσα θαλάσσης.
ὦ μέγα σεμνὴ Νίκη, τὸν ἐμὸν βίοτον κατέχοις καὶ μὴ λήγοις
στεφανοῦσα.