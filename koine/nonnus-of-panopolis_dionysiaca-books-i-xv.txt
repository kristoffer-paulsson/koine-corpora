πρῶτον ἔχει Κρονίωνα, φαεσφόρον ἅρπαγα νύμφης, καὶ παλάμαις
Τυφῶνος ἀρασσόμενον πόλον ἄστρων. εἰπέ, θεά, Κρονίδαο
διάκτορον αἴθοπος αὐγῆς, νυμφιδίῳ σπινθῆρι μογοστόκον ἄσθμα
κεραυνοῦ, καὶ στεροπὴν Σεμέλης θαλαμηπόλον· εἰπὲ δὲ φύτλην
Βάκχου δισσοτόκοιο, τὸν ἐκ πυρὸς ὑγρὸν ἀείρας Ζεὺς βρέφος
ἡμιτέλεστον ἀμαιεύτοιο τεκούσης, φειδομέναις παλάμῃσι τομὴν
μηροῖο χαράξας, ἄρσενι γαστρὶ λόχευσε, πατὴρ καὶ πότνια
μήτηρ, εὖ εἰδὼς τόκον ἄλλον, ἐπεὶ γονόεντι καρήνῳ,
ἄσπορον ὄγκον ἄπιστον ἔχων ἐγκύμονι κόρσῃ, τεύχεσιν
ἀστράπτουσαν ἀνηκόντιζεν Ἀθήνην. ἄξατέ μοι νάρθηκα,
τινάξατε κύμβαλα, Μοῦσαι, καὶ παλάμῃ δότε θύρσον ἀειδομένου
Διονύσου· ἀλλὰ χοροῦ ψαύοντα, Φάρῳ παρὰ γείτονι νήσῳ,
στήσατέ μοι Πρωτῆα πολύτροπον, ὄφρα φανείη ποικίλον εἶδος
ἔχων, ὅτι ποικίλον ὕμνον ἀράσσω· εἰ γὰρ ἐφερπύσσειε
δράκων κυκλούμενος ὁλκῷ, μέλψω θεῖον ἄεθλον, ὅπως
κισσώδεϊ θύρσῳ φρικτὰ δρακοντοκόμων ἐδαΐζετο φῦλα Γιγάντων·
εἰ δὲ λέων φρίξειεν ἐπαυχενίην τρίχα σείων, Βάκχον ἀνευάξω
βλοσυρῆς ἐπὶ πήχεϊ Ῥείης μαζὸν ὑποκλέπτοντα λεοντοβότοιο
θεαίνης· εἰ δὲ θυελλήεντι μετάρσιος ἅλματι ταρσῶν πόρδαλις
ἀίξῃ πολυδαίδαλον εἶδος ἀμείβων, ὑμνήσω Διὸς υἷα, πόθεν
γένος ἔκτανεν Ἰνδῶν πορδαλίων ὀχέεσσι καθιππεύσας
ἐλεφάντων· εἰ δέμας ἰσάζοιτο τύπῳ συός, υἷα Θυώνης ἀείσω
ποθέοντα συοκτόνον εὔγαμον Αὔρην, ὀψιγόνου τριτάτοιο
Κυβηλίδα μητέρα Βάκχου· εἰ δὲ πέλοι μιμηλὸν ὕδωρ, Διόνυσον
ἀείσω κόλπον ἁλὸς δύνοντα κορυσσομένοιο Λυκούργου· εἰ φυτὸν
αἰθύσσοιτο νόθον ψιθύρισμα τιταίνων, μνήσομαι Ἰκαρίοιο, πόθεν
παρὰ θυιάδι ληνῷ βότρυς ἁμιλλητῆρι ποδῶν ἐθλίβετο ταρσῷ.
Ἄξατέ μοι νάρθηκα, Μιμαλλόνες, ὠμαδίην δὲ νεβρίδα
ποικιλόνωτον ἐθήμονος ἀντὶ χιτῶνος σφίγξατέ μοι στέρνοισι,
Μαρωνίδος ἔμπλεον ὀδμῆς νεκταρέης, βυθίῃ δὲ παρ’ Εἰδοθέῃ
καὶ Ὁμήρῳ φωκάων βαρὺ δέρμα φυλασσέσθω Μενελάῳ. εὔιά μοι
δότε ῥόπτρα καὶ αἰγίδας, ἡδυμελῆ δὲ ἄλλῳ δίθροον αὐλὸν
ὀπάσσατε, μὴ καὶ ὀρίνω Φοῖβον ἐμόν· δονάκων γὰρ ἀναίνεται
ἔμπνοον ἠχώ, ἐξ ὅτε Μαρσύαο θεημάχον αὐλὸν ἐλέγξας δέρμα
παρῃώρησε φυτῷ κολπούμενον αὔραις, γυμνώσας ὅλα γυῖα
λιπορρίνοιο νομῆος. ἀλλά, θεά, μαστῆρος ἀλήμονος ἄρχεο
Κάδμου. Σιδονίης ποτὲ ταῦρος ἐπ’ ᾐόνος ὑψίκερως Ζεὺς
ἱμερόεν μύκημα νόθῳ μιμήσατο λαιμῷ καὶ γλυκὺν εἶχε μύωπα·
μετοχμάζων δὲ γυναῖκα, κυκλώσας παλάμας περὶ, γαστέρα δίζυγι
δεσμῷ, βαιὸς Ἔρως κούφιζε, καὶ ἐγγύθεν ὑγροπόρος βοῦς
κυρτὸν ὑποστορέσας λοφίην ἐπιβήτορι κούρῃ, δόχμιος ὀκλάζων,
κεχαλασμένα νῶτα τιταίνων, Εὐρώπην ἀνάειρε· διεσσυμένοιο δὲ
ταύρου πλωτὸς ὄνυξ ἐχάραξε βατῆς ἁλὸς ἄψοφον ὕδωρ
ἴχνεσι φειδομένοισιν· ὑπὲρ πόντοιο δὲ κούρη δείματι
παλλομένη βοέῳ ναυτίλλετο νώτῳ ἀστεμφὴς ἀδίαντος· ἰδὼν δέ
μιν ἦ τάχα φαίης ἢ Θέτιν ἢ Γαλάτειαν ἢ εὐνέτιν
ἐννοσιγαίου ἢ λοφίῃ Τρίτωνος ἐφεζομένην Ἀφροδίτην· καὶ
πλόον εἰλιπόδην ἐπεθάμβεε κυανοχαίτης, τρίτων δ’ ἠπεροπῆα
Διὸς μυκηθμὸν ἀκούων ἀντίτυπον Κρονίωνι μέλος μυκήσατο
κόχλῳ ἀείδων ὑμέναιον· ἀειρομένην δὲ γυναῖκα θαῦμα φόβῳ
κεράσας ἐπεδείκνυε Δωρίδι Νηρεύς, ξεῖνον ἰδὼν πλωτῆρα
κερασφόρον· ἀκροβαφῆ δὲ ὁλκάδα ταῦρον ἔχουσα βοοστόλος
ἔπλεε νύμφη, καὶ διερῆς τρομέουσα μετάρσιον ἅλμα πορείης
πηδάλιον κέρας ἔσχε, καὶ Ἵμερος ἔπλετο ναύτης. καὶ δολόεις
Βορέης γαμίῃ δεδονημένον αὔρῃ φᾶρος ὅλον κόλπωσε
δυσίμερος, ἀμφοτέρῳ δὲ ζῆλον ὑποκλέπτων ἐπεσύρισεν ὄμφακι
μαζῷ. ὡς δ’ ὅτε Νηρεΐδων τις, ὑπερκύψασα θαλάσσης, ἑζομένη
δελφῖνι χυτὴν ἀνέκοπτε γαλήνην, καί οἱ ἀειρομένης ἐλελίζετο
μυδαλέη χεὶρ νηχομένης μίμημα, φέρων δέ μιν ἄβροχον ἅλμης
ἡμιφανὴς πεφόρητο δῑ ὕδατος ὑγρὸς ὁδίτης, κυρτώσας ἑὰ
νῶτα, διερπύζουσα δὲ πόντου δίπτυχος ἄκρα κέλευθα κατέγραφεν
ἰχθύος οὐρή· ὣς ὅ γε νῶτον ἄειρε· τιταινομένοιο δὲ
ταύρου βουκόλος αὐχένα δοῦλον Ἔρως ἐπεμάστιε κεστῷ, καὶ
νομίην ἅτε ῥάβδον ἐπωμίδι τόξον ἀείρων Κυπριδίῃ ποίμαινε
καλαύροπι νυμφίον Ἥρης εἰς νομὸν ὑγρὸν ἄγων Ποσιδήιον·
αἰδομένη δὲ παρθενίην πόρφυρε παρηίδα Παλλὰς ἀμήτωρ ἡνίοχον
Κρονίωνος ὀπιπεύουσα γυναῖκα. καὶ Διὸς ὑδατόεντι διεσσυμένου
πόρον ὁλκῷ οὐ πόθον ἔσβεσε πόντος, ὅτι βρυχίην Ἀφροδίτην
οὐρανίης ὤδινεν ἀπ’ αὔλακος ἔγκυον ὕδωρ· καὶ βοὸς
ἀφλοίσβοιο κυβερνήτειρα πορείης κούρη φόρτος ἔην καὶ
ναυτίλος. εἰσορόων δὲ μιμηλὴν ταχύγουνον ἐχέφρονα νῆα
θαλάσσης τοῖον ἔπος περίφοιτος Ἀχαιικὸς ἴαχε ναύτης·
Ὀφθαλμοί, τί τὸ θαῦμα; πόθεν ποσὶ κύματα τέμνων νήχεται
ἀτρυγέτοιο δῑ ὕδατος ἀγρονόμος βοῦς; μὴ πλωτὴν Κρονίδης
τελέει χθόνα; μὴ διὰ πόντου ὑγρὸς ἁλιβρέκτοιο χαράσσεται
ὁλκὸς ἁμάξης; παπταίνω κατὰ κῦμα νόθον πλόον· ἦ ῥα Σελήνη
ἄζυγα ταῦρον ἔχουσα μετ’ αἰθέρα πόντον ὁδεύει, ἀλλὰ Θέτις
βυθίη διερὸν δρόμον ἡνιοχεύει; οὐ βοῒ χερσαίῳ τύπον
εἴκελον εἰνάλιος βοῦς ἔλλαχεν—ἰχθυόεν γὰρ ἔχει δέμας—,
ἀντὶ δὲ γυμνῆς ἀλλοφανὴς ἀχάλινον ἐν ὕδασι πεζὸν ὁδίτην
Νηρεῒς ἑλκεσίπεπλος ἀήθεα ταῦρον ἐλαύνει. εἰ πέλε Δημήτηρ
σταχυηκόμος, ὑγροπόρῳ δὲ γλαυκὰ διασχίζει βοέῳ ποδὶ νῶτα
θαλάσσης, καὶ σὺ βυθοῦ μετὰ κῦμα, Ποσειδάων, μετανάστης γαίης
δίψια νῶτα μετέρχεο πεζὸς ἀροτρεύς, νηὶ θαλασσαίῃ Δημήτερος
αὔλακα τέμνων, χερσαίοις ἀνέμοισι βατὸν πλόον ἐν χθονὶ
τεύχων. ταῦρε, παρεπλάγχθης μετανάστιος· οὐ πέλε Νηρεὺς
βουκόλος, οὐ Πρωτεὺς ἀρότης, οὐ Γλαῦκος ἁλωεύς, οὐχ ἕλος,
οὐ λειμῶνες ἐν οἴδμασιν, ἀλλὰ θαλάσσῃ ἀτρυγέτῳ πλώοντες
ἀνήροτα ναύλοχον ὕδωρ πηδαλίῳ τέμνουσι καὶ οὐ σχίζουσι
σιδήρῳ· αὔλακας οὐ σπείρουσιν ὀπάονες ἐννοσιγαίου, ἀλλὰ
φυτὸν πόντοιο πέλει βρύα καὶ σπόρος ὕδωρ, ναυτίλος
ἀγρονόμος, πλόος αὔλακες, ὁλκὰς ἐχέτλη. ἀλλὰ πόθεν
μεθέπεις τινὰ παρθένον; ἦ ῥα καὶ αὐτοὶ ταῦροι ἐρωμανέοντες
ἀφαρπάζουσι γυναῖκας; ἦ ῥα Ποσειδάων ἀπατήλιος ἥρπασε
κούρην ταυρείην κερόεσσαν ἔχων ποταμηίδα μορφήν; μὴ δόλον
ἄλλον ὕφηνε πάλιν μετὰ δέμνια Τυροῦς, ὡς καὶ χθιζὰ
τέλεσσεν, ὅθ’ ὑδατόεις παρακοίτης χεύμασι μιμηλοῖσι νόθος
κελάρυζεν Ἐνιπεύς; τοῖον ἔπος περόων Ἑλλήνιος ἔννεπε
ναύτης θαμβαλέος. βοέους δὲ γάμους μαντεύσατο κούρη, καὶ
πλοκάμους τίλλουσα γοήμονα ῥῆξεν ἰωήν· Κωφὸν ὕδωρ,
ῥηγμῖνες ἀναυδέες, εἴπατε ταύρῳ, εἰ βόες εἰσαΐουσιν·
(ἀμείλιχε, φείδεο κούρης.) εἴπατέ μοι, ῥηγμῖνες, ἐμῷ
φιλόπαιδι τοκῆι Εὐρώπην λιπόπατριν ἐφεζομένην τινὶ ταύρῳ
ἅρπαγι καὶ πλωτῆρι καί, ὡς δοκέω, παρακοίτῃ. μητέρι
βόστρυχα ταῦτα κομίσσατε, κυκλάδες αὖραι. ναί, λίτομαι,
Βορέης, ὡς ἥρπασας Ἀτθίδα νύμφην, δέξό με σαῖς πτερύγεσσι
μετάρσιον· ἴσχεο, φωνή, μὴ Βορέην μετὰ ταῦρον ἐρωμανέοντα
νοήσω. ὣς φαμένη ῥαχίῃσι βοὸς πορθμεύετο κούρη· Κάδμος
ὅθεν περίφοιτος ἀπὸ χθονὸς εἰς χθόνα βαίνων ἄστατα
νυμφοκόμοιο μετήιεν ἴχνια ταύρου. ἦλθε καὶ εἰς Ἀρίμων
φόνιον σπέος, εὖτε κολῶναι φοιτάδες ἀρρήκτοιο πύλας ἤρασσον
Ὀλύμπου, εὖτε θεοὶ πτερόεντες ἀχείμονος ὑψόθι Νείλου
ὀρνίθων ἀκίχητον ἐμιμήσαντο πορείην ἠερίῳ ξένον ἴχνος
ἐρετμώσαντες ἀήτῃ, καὶ πόλος ἑπτάζωνος ἱμάσσετο· καὶ γὰρ
ἐς εὐνὴν Πλουτοῦς Ζεὺς Κρονίδης πεφορημένος, ὄφρα φυτεύσῃ
Τάνταλον οὐρανίων ἀεσίφρονα φῶρα κυπέλλων, αἰθέρος ἔντεα
θῆκε μυχῷ κεκαλυμμένα πέτρης καὶ στεροπὴν ἔκρυψεν·
ὑπωροφίων δὲ κεραυνῶν καπνὸν ἐρευγομένων ἐμελαίνετο λευκὰς
ἐρίπνη, καὶ κρυφίῳ σπινθῆρι πυριγλώχινος ὀιστοῦ πηγαὶ
ἐθερμαίνοντο, χαραδραίων δὲ ῥεέθρων Μυγδονὶς ἀφριόωσα φάραγξ
ἐπεβόμβεεν ἀτμῷ. καὶ παλάμας τανύσας ὑπὸ νεύματι μητρὸς
Ἀρούρης ὅπλα Διὸς νιφόεντα Κίλιξ ἔκλεψε Τυφωεύς, ὅπλα
πυρός· πετάσας δὲ βαρυσμαράγων στίχα λαιμῶν παντοίην ἀλάλαζεν
ὁμοφθόγγων ὄπα θηρῶν· συμφυέες δὲ δράκοντες ἐπερρώοντο
προσώπῳ πορδαλίων, βλοσυρὰς δὲ κόμας λιχμῶντο λεόντων, καὶ
βοέας σπειρηδὸν ἐμιτρώσαντο κεραίας οὐραίαις ἑλίκεσσι,
τανυγλώσσων δὲ γενείων ἰὸν ἀκοντιστῆρα συῶν ἐπεμίγνυον
ἀφρῷ. ἔντεα δὲ Κρονίδαο τιθεὶς ὑπὸ φωλάδα πέτρην
ἠλιβάτων ἐτίταινεν ἐς αἰθέρα λήια χειρῶν· εὐπαλάμῳ δὲ
φάλαγγι περὶ σφυρὸν ἄκρον Ὀλύμπου τῇ μὲν ἐπισφίγγων
Κυνοσουρίδα, τῇ δὲ πιέζων ἄξονι κεκλιμένης λοφίην
ἀνεσείρασεν Ἄρκτου Παρρασίης, ἑτέρῃ δὲ λαβὼν ἀνέκοψε
Βοώτην, ἄλλῃ Φωσφόρον εἷλκε, μάτην δ’ ὑπὸ κυκλάδι νύσσῃ
πρώιος αἰθερίης ἐπεσύρισεν ἦχος ἱμάσθλης· εἴρυσεν
ἠριγένειαν, ἐρυκομένοιο δὲ Ταύρου ἄχρονος ἡμιτέλεστος
ἐλώφεεν ἱππότις Ὥρη· καὶ σκιεροῖς πλοκάμοισιν ἐχιδνοκόμων
κεφαλάων ἀχλύι φέγγος ἔην κεκερασμένον, ἠματίη δὲ ἠελίῳ
σελάγιζε συναντέλλουσα Σελήνη. οὐδὲ Γίγας ἀπέληγε·
παλιννόστῳ δὲ πορείῃ εἰς Νότον ἐκ Βορέαο, λιπὼν πόλον εἰς
πόλον ἔστη· καὶ δολιχῇ παλάμῃ δεδραγμένος Ἡνιοχῆος νῶτα
χαλαζήεντος ἐμάστιεν Αἰγοκερῆος, καὶ διδύμους ἐπὶ πόντον
ἀπ’ αἰθέρος Ἰχθύας ἕλκων κριὸν ἀνεστυφέλιξε, μεσόμφαλον
ἄστρον Ὀλύμπου, γείτονος εἰαρινοῖο πυραυγέος ὑψόθι κύκλου
ἀμφιταλαντεύοντος ἰσόζυγον ἦμαρ ὀμίχλῃ. ὁλκαίοις δὲ
πόδεσσιν ἀνῃώρητο Τυφωεὺς ἀγχινεφής· πετάσας δὲ πολυσπερὲς
ἔθνος ἀγοστῶν αἰθέρος ἀννεφέλοιο κατέσκεπεν ἄργυφον
αἴγλην αἰθύσσων ὀφίων σκολιὸν στρατόν· ὧν ὁ μὲν αὐτῶν
ὄρθιος ἀξονίοιο διέτρεχεν ἄντυγα κύκλου, οὐρανίου δὲ
Δράκοντος ἐπεσκίρτησεν ἀκάνθῃ Ἄρεα συρίζων· ὁ δὲ Κηφέος
ἐγγύθι κούρης ἀστραίαις παλάμῃσιν ἰσόζυγα κύκλον ἑλίξας
δέσμιον Ἀνδρομέδην ἑτέρῳ σφηκώσατο δεσμῷ λοξὸς ὑπὸ
σπείρῃσιν· ὁ δὲ γλωχῖνι κεραίης ἰσοτύπου ταύροιο δράκων
κυκλοῦτο κεράστης, οἰστρήσας ἑλικηδὸν ὑπὲρ βοέοιο μετώπου
ἀντιτύπους Ὑάδας, κεραῆς ἴνδαλμα Σελήνης, οἰγομέναις
γενύεσσιν· ὁμοπλεκέων δὲ δρακόντων ἰοβόλοι τελαμῶνες
ἐμιτρώσαντο Βοώτην· καὶ θρασὺς ἄλλος ὄρουσεν, ἰδὼν Ὄφιν
ἄλλον Ὀλύμπου, πῆχυν ἐχιδνήεντα περισκαίρων Ὀφιούχου, καὶ
στεφάνῳ στέφος ἄλλο περιπλέξας Ἀριάδνης, αὐχένα κυρτώσας,
ἐλελίζετο γαστέρος ὁλκῷ. καὶ Ζεφύρου ζωστῆρα καὶ ἀντιπόρου
πτερὸν Εὔρου αἰθύσσων πολύπηχυς ἐπεστρωφᾶτο Τυφωεὺς νύσσαν
ἐς ἀμφοτέρην, μετὰ Φωσφόρον Ἕσπερον ἕλκων καὶ λόφον
Ἀτλάντειον. ἐνὶ βρυόεντι δὲ κόλπῳ πολλάκι συμμάρψας
Ποσιδήιον ἅρμα θαλάσσης εἰς χθόνα βυσσόθεν εἷλκεν·
ἁλιβρέκτων δὲ κομάων αὖ ἐρύσας στατὸν ἵππον ὑποβρυχίης
παρὰ φάτνης οὐρανίην ἔρριψεν ἐς ἄντυγα πῶλον ἀλήτην
αἰχμάζων ἐς Ὄλυμπον· ἱμασσομένοιο δὲ δίφρου ἠελίου
χρεμέτιζον ὑπὸ ζυγὰ κυκλάδες ἵπποι· πολλάκι δ’ ἀγραύλοιο
πεπαυμένον ἱστοβοῆος ταῦρον ἀπειλητῆρι μεμυκότα πήχεϊ σείων
ἰσοφυὲς μίμημα κατηκόντιζε Σελήνης, καὶ δρόμον ἐστήριξεν·
ἀνακρούσας δὲ χαλινῷ ταύρων λευκὰ λέπαδνα κατερροίζησε
θεαίνης, λοίγιον ἰοβόλοιο χέων συριγμὸν ἐχίδνης. οὐδὲ
κορυσσομένῳ Τιτηνιὰς εἴκαθε Μήνη· μαρναμένη δὲ Γίγαντος
ὁμοκραίροισι καρήνοις ταυρείης ἐχάραξε φαεσφόρα κύκλα
κεραίης· καὶ βόες αἰγλήεντες ἐμυκήσαντο Σελήνης χάσμα
Τυφαονίοιο τεθηπότες ἀνθερεῶνος. ἀστραίας δὲ φάλαγγας
ἀταρβέες ὥπλισαν Ὧραι. καὶ στίχες οὐρανίων Ἑλίκων
νωμήτορι κύκλῳ εἰς ἐνοπὴν σελάγιζον· ἐπερροίζησε δὲ πυρσῷ
αἰθέρα βακχεύων στρατὸς αἰόλος, οἵ τε Βορῆα, καὶ Λιβὸς
ἕσπερα νῶτα, καὶ οἳ λάχον ἄντυγας Εὔρου, καὶ Νοτίους
ἀγκῶνας· ὁμοζήλῳ δὲ κυδοιμῷ ἀπλανέων ἀτίνακτος
ἀπεπλάγχθη χορὸς ἄστρων, ἀντιπόρους δ’ ἐκίχησαν ἀλήμονας·
ἔβρεμε δ’ ἠχῇ οὐρανίῳ κενεῶνι πεπαρμένος ὄρθιος ἄξων
μεσσοπαγής· ὁρόων δὲ κυνοσσόος ἔθνεα θηρῶν Ὠρίων ξίφος
εἷλκε, κορυσσομένου δὲ φορῆος φαιδρὰ Ταναγραίης ἀμαρύσσετο
νῶτα μαχαίρης· καὶ σέλας αἰθύσσων πυριθαλπέος ἀνθερεῶνος
δίψιος ἀστερόεντι κύων ἐπεπάφλασε λαιμῷ πέμπων θερμὸν
ὕλαγμα, καὶ ἠθάδος ἀντὶ λαγωοῦ θηρσὶ Τυφαονίῃσιν ἀνήρυγεν
ἀτμὸν ὀδόντων. καὶ πόλος ἐσμαράγησεν· ἀμειβομένη δὲ καὶ
αὐτὴ οὐρανὸν ἑπτάζωνον ἰσηρίθμων ἀπὸ λαιμῶν πληιάδων
ἀλάλαζε βοὴν ἑπτάστομος ἠχώ, καὶ καναχὴν ἰσόμετρον
ἐπεγδούπησαν ἀλῆται. σμερδαλέην δὲ Γίγαντος ἰδὼν ὀφιώδεα
μορφὴν αἰγλήεις Ὀφιοῦχος ἀλεξικάκων ἀπὸ χειρῶν γλαυκὰ
πυριτρεφέων ἀπεσείσατο νῶτα δρακόντων, στικτὸν ἀκοντίζων
σκολιὸν βέλος, ἀμφὶ δὲ πυρσῷ λαίλαπες ἐρροίζησαν,
ἐτοξεύοντο δὲ λοξοὶ ἠέρα βακχεύοντες ἐχιδνήεντες ὀιστοί·
καὶ θρασὺς ἰχθυόεντος ὁμόδρομος Αἰγοκερῆος Τοξευτὴρ βέλος
ἧκεν· ἁμαξαίῳ δ’ ἐνὶ κύκλῳ μεσσοφανὴς διδύμῃσι Δράκων
μεμερισμένος Ἄρκτοις αἰθερίης ἐλέλιξε σελασφόρον ὁλκὸν
ἀκάνθης· γείτων δ’ Ἠριγόνης ἐλατὴρ ὁμόφοιτος Ἁμάξης πήχεϊ
μαρμαίροντι καλαύροπα πάλλε Βοώτης· γούνατι δ’ Εἰδώλοιο καὶ
ἀγχιπόρῳ παρὰ Κύκνῳ φόρμιγξ ἀστερόεσσα Διὸς μαντεύσατο
νίκην. Κωρυκίου δὲ κάρηνα λαβὼν ἐτίναξε Τυφωεύς, καὶ Κίλικος
ποταμοῖο ῥόον ναετῆρα πιέζων Ταρσὸν ὁμοῦ καὶ Κύδνον ἑνὶ
ξύνωσεν ἀγοστῷ· καὶ κραναοῖς βελέεσσιν ὀιστεύων στίχας
ἅλμης εἰς σκοπέλους μετένασσε, μετ’ αἰθέρα πόντον ἱμάσσων·
νισσομένου δὲ Γίγαντος ἁλιβρέκτου ποδὸς ὁλκῷ φαίνετο
γυμνωθεῖσα δῑ ὕδατος ἄβροχος ὀσφύς, καὶ μεσάτῳ βαρύδουπον
ὕδωρ ἐπεβόμβεε μηρῷ· νηχόμενοι δὲ δράκοντες, ἁλιγδούπων
ἀπὸ λαιμῶν Ἄρεα συρίζοντες, ἐπεστρατόωντο θαλάσσῃ ἰὸν
ἀποπτύοντες· ἐν ἰχθυόεντι δὲ πόντῳ ἱσταμένου Τυφῶνος ἔσω
βρυόεντος ἐναύλου βένθεϊ ταρσὰ πέπηκτο, καὶ ἠέρι μίγνυτο
γαστὴρ θλιβομένη νεφέεσσι· Γιγαντείου δὲ καρήνου φρικτὸν
ἀερσιλόφων ἀίων βρύχημα λεόντων πόντιος ἰλυόεντι λέων
ἐκαλύπτετο κόλπῳ· πᾶσα δὲ κητώεσσα φάλαγξ ἐστείνετο πόντῳ,
γηγενέος πλήσαντος ὅλην ἅλα μείζονα γαίης ἀκλύστοις
λαγόνεσσιν· ἐμυκήσαντο δὲ φῶκαι, καὶ βυθίῃ δελφῖνες
ἐνεκρύπτοντο θαλάσσῃ· καὶ σκολιαῖς ἑλίκεσσι περίπλοκον
ὁλκὸν ὑφαίνων πούλυπος αἰολόμητις ἐθήμονι πήγνυτο πέτρῃ,
καὶ μελέων ἴνδαλμα χαραδραίη πέλε μορφή. οὐδέ τις ἄτρομος
ἔσκε· μετερχομένη δὲ καὶ αὐτὴ οἰστρομανὴς μύραινα
δρακοντείης πόθον εὐνῆς ποντοπόρων ἔφριξε θεημάχον ἄσθμα
δρακόντων. πυργώθη δὲ θάλασσα καὶ ὡμίλησεν Ὀλύμπῳ
ἠλιβάτοις πελάγεσσιν· ἀερσιπόρῳ δὲ ῥεέθρῳ ἠέρος ἄβροχος
ὄρνις ἐλούσατο γείτονι πόντῳ. καὶ βυθίου τριόδοντος ἔχων
μίμημα Τυφωεὺς χειρὸς ἀμετρήτοιο ταμὼν ἐνοσίχθονι παλμῷ
νῆσον ἁλικρήπιδος ἀποσπάδα πέζαν ἀρούρης ῥῖψε παλινδίνητον
ὅλην σφαιρηδὸν ἑλίξας· μαρναμένου δὲ Γίγαντος ἐν ἠέρι
γείτονες ἄστρων ἠέλιον σκιόωντες ἐθωρήχθησαν Ὀλύμπῳ
ἠλιβάτου πρηῶνος ἀκοντιστῆρες ἀγοστοί. καὶ βύθιον μετὰ
τέρμα, μετὰ χθονὸς εὔλοχον ἕδρην Ζεὺς νόθος ὥπλισε χεῖρα
πυριγλώχινι κεραυνῷ· ἔντεα δὲ Κρονίωνος ἀμαιμακέτῃσιν
ἀείρων χερσὶ διηκοσίῃσι πέλωρ ἐμόγησε Τυφωεὺς βριθοσύνῃ·
παλάμῃ δὲ μιῇ κούφιζε Κρονίων. ἀννεφέλου δὲ Γίγαντος ἐπὶ
ξηροῖσιν ἀγοστοῖς βροντὴ κωφὸν ἔπεμπεν ἀδουπήτου μέλος
ἠχοῦς ἠρέμα βομβήσασα, μόγις δέ οἱ ἠέρος αὐχμῷ ἀσταγέος
νιφετοῖο κατείβετο διψὰς ἐέρση· ἀστεροπὴ δ’ ἤχλυσε, καὶ
εἴκελον αἴθοπι καπνῷ μαρμαρυγῇ σελάγιζε κατηφέι λεπταλέον
πῦρ· καὶ παλάμας νοέοντες ἀπειρήτοιο φορῆος, ἄρσενα πυρσὸν
ἔχοντες, ἐθηλύνοντο κεραυνοί, πυκνὸν ὀλισθήσαντες ἀμετρήτων
ἀπὸ χειρῶν ἅλμασιν αὐτοπόροισιν· ἀπεπλάζοντο δὲ πυρσοὶ
οὐρανίου ποθέοντες ἐθήμονα χεῖρα φορῆος. ὡς δ’ ὅτε τις
πλήξιππος ἀποπτυστῆρα χαλινοῦ ξεῖνος ἀνὴρ ἀδίδακτος ἀπειθέα
πῶλον ἱμάσσων πυκνὰ μάτην μογέεσκεν, ὁ δὲ θρασὺς ἔμφρονι
θυμῷ χεῖρα νόθην γίνωσκεν ἀήθεος ἡνιοχῆος, οἰστρηθεὶς δ’
ἀνέπαλτο, καὶ ὄρθιος ὑψόσε βαίνων, στηρίξας ἀτίνακτον
ὀπισθιδίου ποδὸς ὁπλήν, προσθιδίους προβλῆτας ἐκούφισε
γούνατα πάλλων, καὶ λόφον ᾐώρησεν, ἐπ’ ἀμφοτέρων δέ οἱ
ὤμων ἀμφιλαφὴς δεδόνητο παρήορος αὐχένι χαίτη· ὣς ὅ γε
χερσὶν ἔκαμνεν ἀμοιβαίῃσιν ἀείρων μαρμαρυγὴν φύξηλιν
ἀλωομένοιο κεραυνοῦ. ὄφρα μὲν εἰν Ἀρίμοις ἐπεφοίτεε Κάδμος
ἀλήτης, τόφρα δὲ Δικταίης ὑπὲρ ᾐόνος ὑγροπόρος βοῦς ἐκ
λοφιῆς ἀδίαντον ἑῆς ἀπεθήκατο κούρην. καὶ Κρονίδην ὁρόωσα
πόθῳ δεδονημένον Ἥρη ζηλομανὴς γελόωντι χόλῳ ξυνώσατο
φωνήν· Φοῖβε, τεῷ γενετῆρι παρίστασο, μή τις ἀροτρεὺς Ζῆνα
λαβὼν ἐρύσειεν ἐς ἐννοσίγαιον ἐχέτλην. αἴθε λαβὼν
ἐρύσειεν, ὅπως Διὶ τοῦτο βοήσω· τέτλαθι διπλόα κέντρα καὶ
ἀγρονόμων καὶ Ἐρώτων. ὡς Νόμιος, κλυτότοξε, τεὸν ποίμαινε
τοκῆα, μὴ Κρονίδην ζεύξειε βοῶν ἐλάτειρα Σελήνη, μὴ λέχος
Ἐνδυμίωνος ἰδεῖν σπεύδουσα νομῆος Ζηνὸς ὑποστίξειεν ἀφειδέι
νῶτον ἱμάσθλῃ. Ζεῦ ἄνα, πόρτις ἐοῦσα κερασφόρος ἤμβροτεν
Ἰώ, ὅττί σε μή ποτε τοῖον ἴδεν πόσιν, ὄφρα λοχεύσῃ
ἰσοφυῆ τινα ταῦρον ὁμοκραίρῳ παρακοίτῃ. Ἑρμείαν πεφύλαξο
βοοκλόπον ἠθάδι τέχνῃ, μή σε λαβὼν ἅτε ταῦρον ἑὸν κλέψειε
τοκῆα, καὶ κιθάρην ὀπάσειε τεῷ πάλιν υἱέι Φοίβῳ ἅρπαγος
ἁρπαμένου κειμήλιον. ἀλλὰ τί ῥέξω; ὤφελεν ἀγρύπνοισιν
ὅλον δέμας ὄμμασι λάμπων Αργος ἔτι ζώειν, ἵνα δύσβατον
εἰς νομὸν ἕλκων πλευρὰ Διὸς πλήξειε καλαύροπι βουκόλος
Ἥρης. ἡ μὲν ἔφη· Κρονίδης δὲ λιπὼν ταυρώπιδα μορφὴν
εἴκελος ἠιθέῳ περιδέδρομεν ἄζυγα κούρην· καὶ μελέων
ἔψαυσεν, ἀπὸ στέρνοιο δὲ νύμφης μίτρην πρῶτον ἔλυσε
περίτροχον, ὡς ἀέκων δὲ οἰδαλέην ἔθλιψεν ἀκαμπέος ἄντυγα
μαζοῦ, καὶ κύσε χείλεος ἄκρον, ἀναπτύξας δὲ σιωπῇ ἁγνὸν
ἀνυμφεύτου πεφυλαγμένον ἅμμα κορείης ὄμφακα Κυπριδίων
ἐδρέψατο καρπὸν Ἐρώτων. καὶ διδύμῃ σφριγόωσα γονῇ
κυμαίνετο γαστήρ· καὶ ζαθέης ὠδῖνος ἑὴν ἐγκύμονα νύμφην
κάλλιπεν Ἀστερίωνι, βαθυπλούτῳ παρακοίτῃ, Ζεὺς πόσις·
ἀντέλλων δὲ παρὰ σφυρόν Ἡνιοχῆος νυμφίος ἀστερόεις
ἀμαρύσσετο Ταῦρος Ὀλύμπου, εἰαρινῷ Φαέθοντι φιλόδροσα νῶτα
φυλάσσων, ὀκλαδὸν ἀντέλλων ἐπικάρσιος· ἡμιβαφὴς δὲ δεξιὸν
Ὠρίωνι πόδα προβλῆτα τιταίνων φαίνεται, ἑσπερίην δέ θοώτερος
ἄντυγα βαίνων σύνδρομον ἀντέλλοντα παρέρχεται Ἡνιοχῆα. ὣς
ὁ μὲν ἐστήρικτο κατ’ οὐρανόν. οὐ δὲ Τυφωεὺς μέλλεν ἔτι
κρατέειν Διὸς ἔντεα· τοξοφόρῳ γὰρ Ζεὺς Κρονίδης σὺν Ἔρωτι
πόλον δινωτὸν ἐάσας φοιταλέῳ μαστῆρι δῑ οὔρεος ἤντετο
Κάδμῳ πλαζομένῳ, ξυνὴν δὲ πολύτροπον ἤρτυε βουλὴν
ῥαψάμενος Τυφῶνι δυσηλακάτου λίνα Μοίρης. καὶ Διὶ παμμεδέοντι
συνέμπορος αἰγίβοτος Πὰν δῶκε βόας καὶ μῆλα καὶ εὐκεράων
στίχας αἰγῶν· πλέξας δ’ ἐκ καλάμων καλύβην, ἑλικώδεϊ δεσμῷ
πῆξεν ὑπὲρ δαπέδοιο, καὶ ἀγνώστῳ τινὶ μορφῇ ποιμενίην
ἐσθῆτα καθαψάμενος χροῒ Κάδμου εἵμασι μιμηλοῖσι νόθον
χλαίνωσε νομῆα· καὶ δολίην σύριγγα φέρων εἰδήμονι Κάδμῳ
δῶκε Τυφαονίοιο κυβερνήτειραν ὀλέθρου. ψευδαλέον δὲ βοτῆρα
καὶ ἡνιοχῆα γενέθλης Ζεὺς καλέσας πτερόεντα μίαν ξυνώσατο
βουλήν· Κάδμε πέπον, σύριζε, καὶ οὐρανὸς εὔδιος ἔσται·
δηθύνεις, καὶ Ὄλυμπος ἱμάσσεται· ἡμετέροις γὰρ τεύχεσιν
οὐρανίοις κεκορυθμένος ἐστὶ Τυφωεύς αἰγὶς ἐμοὶ μούνη
περιλείπεται· ἀλλὰ τί ῥέξει αἰγὶς ἐμὴ Τυφῶνος
ἐριδμαίνουσα κεραυνῷ; δείδια, μὴ γελάσειε γέρων Κρόνος,
ἀντιβίου δὲ ἅζομαι αὐχένα γαῦρον ἀγήνορος Ἰαπετοῖο·
δείδια μυθοτόκον πλέον Ἑλλάδα, μή τις Ἀχαιῶν ὑέτιον Τυφῶνα
καὶ ὑψιμέδοντα καλέσσῃ ἢ ὕπατον, χραίνων ἐμὸν οὔνομα.
γίνεο βούτης εἰς μίαν ἠριγένειαν, ἀμερσινόῳ δὲ λιγαίνων
ῥύεο ποιμενίῃ σέο πηκτίδι ποιμένα κόσμου, μὴ νεφεληγερέταο
Τυφωέος ἦχον ἀκούσω, μὴ βροντήν ἑτέροιο νόθου Διός, ἀλλά
ἑ παύσω μαρνάμενον στεροπῇσι καὶ αἰχμάζοντα κεραυνῷ. εἰ δὲ
Διὸς λάχες αἷμα καὶ Ἰναχίης γένος Ἰοῦς, κερδαλέης σύριγγος
ἀλεξικάκῳ σέο μολπῇ θέλγε νόον Τυφῶνος. ἐγὼ δέ σοι ἄξια
μόχθων δώσω διπλόα δῶρα· σὲ γὰρ ῥυτῆρα τελέσσω ἁρμονίης
κόσμοιο καὶ Ἁρμονίης παρακοίτην. καὶ σύ, τελεσσιγόνοιο γάμου
πρωτόσπορος ἀρχή, τεῖνον, Ἔρως, σέο τόξα, καὶ οὐκέτι
κόσμος ἀλήτης. εἰ πέλεν ἐκ σέο πάντα, βίου φιλοτήσιε
ποιμήν, ἓν βέλος ἄλλο τάνυσσον, ἵνα ξύμπαντα σαώσῃς· ὡς
πυρόεις, Τυφῶνι κορύσσεο, πυρσοφόροι δὲ ἐκ σέο νοστήσωσιν
ἐμὴν ἐπὶ χεῖρα κεραυνοί. πανδαμάτωρ, ἕνα βάλλε τεῷ πυρί,
θελγόμενον δὲ σὸν βέλος ἀγρεύσειε, τὸν οὐ νίκησε Κρονίων·
Καδμείης δ’ ἐχέτω φρενοθελγέος οἶστρον ἀοιδῆς ὅσσον ἐγὼ
πόθον ἔσχου ἐς Εὐρώπης ὑμεναίους. ὣς εἰπὼν κερόεντι
πανείκελος ἔσσυτο ταύρῳ, ἔνθεν ὄρος πέλε Ταῦρος ἐπώνυμον.
ὀξὺ δὲ τείνων Κάδμος ὁμοφθόγγων δονάκων ἀπατήλιον ἠχώ,
κλίνας γείτονι νῶτον ὑπὸ δρυῒ φορβάδος ὕλης· καὶ φορέων
ἄγραυλον ἀληθέος εἷμα νομῆος, πέμπε Τυφαονίῃσι δολοπλόκον
ὕμνον ἀκουαῖς οἰδαλέῃ φύσημα παρηίδι λεπτὸν ἰάλλων. ἔνθα
Γίγας φιλάοιδος ἐχιδναίῳ ποδὸς ὁλκῷ ἄνθορεν εἰσαΐων
δόλιον μέλος· ἔνδοθι δ’ ἄντρου ὅπλα Διὸς φλογόεντα λιπὼν
παρὰ μητέρι Γαίῃ τερψινόου σύριγγος ἐδίζετο γείτονα μολπὴν
ἑσπόμενος μελέεσσιν· ἰδὼν δέ μιν ἐγγύθι λόχμης Κάδμος, ἅτε
τρομέων, ὑπὸ ῥωγάδι κεύθετο πέτρῃ. ἀλλά μιν ὑψικάρηνος
ἀλυσκάζοντα νοήσας νεύμασιν ἀφθόγγοισι πέλωρ ἐκάλεσσε
Τυφωεύς, καὶ δόλον οὐ γίνωσκε λιγύθροον· ἀντιτύπῳ δὲ
ποιμένι δεξιτερὴν μίαν ὤρεγεν, ἄρκυν ὀλέθρου ἀγνώσσων·
μεσάτῳ δὲ δαφοινήεντι προσώπῳ ἀνδρομέῳ γελόων κενεαυχέα
ῥήξατο φωνήν· Αἰπόλε, τί τρομέεις με; τί φάεα χειρὶ
καλύπτεις; καλὸν ἐμοὶ βροτὸν ἄνδρα μετὰ Κρονίωνα διώκειν,
καλὸν ἐμοὶ σύριγγα σὺν ἀστεροπῇσιν ἀείρειν· τί ξυνὸν
καλάμοισι καὶ αἰθαλόεντι κεραυνῷ; πηκτίδα σὴν ἔχε μοῦνος,
ἐπεὶ λάχεν ἄλλο Τυφωεὺς ὄργανον αὐτοβόητον Ὀλύμπιον·
ἑζόμενος δὲ χερσὶν ἀδουπήτοισιν ἐθήμονος ἄμμορος ἠχοῦς
πηκτίδος ὑμετέρης ἐπιδεύεται ἀννέφελος Ζεύς· σῶν δ’ ὀλίγων
δονάκων ἐχέτω κτύπον· οὐτιδανοὺς γὰρ οὐ πλεκτοὺς καλάμους
καλάμοις στοιχηδὸν ἑλίσσω, ἀλλὰ κυλινδομένας νεφέλας
νεφέλῃσι συνάπτων οὐρανίοις πατάγοισιν ὁμόζυγα δοῦπον
ἰάλλω. στήσω δ’, ἢν ἐθέλῃς, φιλίην ἔριν· ἀλλά σὺ μέλπων
πέμπε μέλος δονακῶδες, ἐγὼ βρονταῖον ἀράσσω· πνεύματι μὲν
σφριγόωσαν ἔχων προβλῆτα παρειὴν φυσιάᾳς στομάτεσσιν,
ἱμασσόμενοι δὲ Βορῆος ἄσθματι φυσητῆρος ἐμοὶ βρομέουσι
κεραυνοί. βουκόλε, μισθὸν ἔχοις σέο πηκτίδος· οὐράνιον γὰρ
ἀντὶ Διὸς σκηπτοῦχος ὅτε θρόνον ἡνιοχεύσω, ἑσπόμενον μετὰ
γαῖαν ἐς αἰθέρα καὶ σὲ κομίσσω αὐτῇ ὁμοῦ σύριγγι καί,
ἢν ἐθέλῃς, ἅμα ποίμνῃ· οὐδὲ τεῆς ἀγέλης νοσφίσσεαι·
ἰσοτύπου γὰρ στηρίξω σέθεν αἶγας ὑπὲρ ῥάχιν Αἰγοκερῆος
ἢ σχεδὸν Ἡνιοχῆος, ὃς Ὠλενίην ἐν Ὀλύμπῳ πήχεϊ
μαρμαίροντι σελασφόρον Αἶγα τιταίνει· στήσω δ’ ὀμβροτόκοιο
παρὰ πλατὺν αὐχένα Ταύρου σοὺς βόας ἀστερόεντας
ἐπαντέλλοντας Ὀλύμπῳ, ἢ δροσερὴν παρὰ νύσσαν, ὅπῃ
ζωθαλπέι λαιμῷ ἠνεμόεν μύκημα βόες πέμπουσι Σελήνης. οὐδὲ
τεῆς καλύβης ὀλίγης χρέος· ἀντὶ δὲ λόχμης αἰθερίαις
Ἐρίφοισι συναστράπτοι σέο ποίμνη. καὶ φάτνης ἑτέρης τελέσω
τύπον, ὄφρα καὶ αὐτὴ ἰσοφυὴς λάμψειεν Ὄνων παρὰ γείτονι
Φάτνῃ. ἔσσο καὶ ἀστερόεις μετὰ βουκόλον, ἧχι Βοώτης
φαίνεται, ἀστραίην δὲ καλαύροπα καὶ σὺ τιταίνων ἔσσο
Λυκαονίης ἐλατὴρ Ἀρκτῷος Ἁμάξης. οὐρανίου Τυφῶνος
ὁμέστιος, ὄλβιε ποιμήν, σήμερον ἐν χθονὶ μέλπε, καὶ αὔριον
ἐντὸς Ὀλύμπου. μολπῆς δ’ ἄξια δῶρα παρ’ ἀστεροφεγγέι κύκλῳ
στηρίξω σέθεν ὄψιν Ὀλύμπιον, ἡδυμελῆ δὲ οὐρανίῃ Φόρμιγγι
τεὴν σύριγγα συνάψω. σοὶ γάμον, ἢν ἐθέλῃς, δωρήσομαι
ἁγνὸν Ἀθήνης· εἰ δέ σοι οὐ γλαυκῶπις ἐπεύαδε, δέχνυσο Λητὼ
ἢ Χάριν ἢ Κυθέρειαν ἢ Ἄρτεμιν ἢ γάμον Ἥβης· μούνης
ἡμετέρης μὴ δίζεο δέμνιον Ἥρης. εἰ δ’ ἔλαχες πλήξιππον
ἀδελφεὸν ἴδμονα δίφρου, ἔμπυρον Ἠελίου τετράζυγον ἅρμα
δεχέσθω· εἰ δὲ Διὸς ποθέεις, ὡς αἰπόλος, αἰγίδα πάλλειν,
δώσω σοι τόδε δῶρον. ἐγὼ δ’ ἐς Ὄλυμπον ὁδεύσω οὐκ ἀλέγων
Κρονίωνος ἀτευχέος· οὐτιδανὴ γὰρ ἔντεσι θῆλυς ἐοῦσα τί μοι
ῥέξειεν Ἀθήνη; ἀλλὰ Τυφαονίην ἀναβάλλεο, βουκόλε, νίκην,
γνήσιον ὑμνείων με νέον σκηπτοῦχον Ὀλύμπου σκῆπτρα Διὸς
φορέοντα καὶ ἀστράπτοντα χιτῶνα. εἶπε, καὶ Ἀδρήστεια τόσην
ἐγράψατο φωνήν. ἀλλ’ ὅτε δὴ γίνωσκεν ἑκούσιον εἰς λίνον
ἄγρης νήματι Μοιριδίῳ πεφορημένον υἱὸν ἀρούρης τερψινόων
δονάκων βεβολημένον ἡδέι κέντρῳ, κερδαλέην ἀγέλαστος
ἀνήρυγε Κάδμος ἰωήν· Βαιὸν ἐμῆς σύριγγος ἐθάμβεες ἦχον
ἀκούσας· εἰπέ, τί κεν ῥέξειας, ὅταν σέο θῶκον ἀείσω
ἑπτατόνου κιθάρης ἐπινίκιον ὕμνον ἀράσσων; καὶ γὰρ
ἐπουρανίοισιν ἐγὼ πλήκτροισιν ἐρίζων Φοῖβον ἐμῇ φόρμιγγι
παρέδραμον, ἡμετέρας δὲ χορδὰς εὐκελάδους Κρονίδης ἀμάθυνε
κεραυνῷ υἱέι νικηθέντι φέρων χάριν· εἰ δὲ ποθ’ εὕρω νεῦρα
πάλιν σφριγόωντα, μέλος πλήκτροισι τιταίνων θέλξω δένδρεα
πάντα καὶ οὔρεα καὶ φρένα θηρῶν· καὶ στέφος αὐτοέλικτον,
ὁμόζυγον ἥλικι γαίῃ, ὠκεανὸν σπεύδοντα παλινδίνητον ἐρύξω
τὴν αὐτὴν περὶ νύσσαν ἄγειν κυκλούμενον ὕδωρ, ἀπλανέων δὲ
φάλαγγα καὶ ἀντιθέοντας ἀλήτας στήσω, καὶ Φαέθοντα καὶ
ἱστοβοῆα Σελήνης. ἀλλὰ θεοὺς καὶ Ζῆνα βαλὼν πυρόεντι
βελέμνῳ μοῦνον ἔα κλυτότοξον, ὅπως περὶ δεῖπνα τραπέζης
δαινυμένου Τυφῶνος ἐγὼ καὶ Φοῖβος ἐρίζω, τίς τίνα νικήσειε
μέγαν Τυφῶνα λιγαίνων. Πιερίδας μὴ κτεῖνε χορίτιδας, ὄφρα
καὶ αὐταὶ Φοίβου κῶμον ἄγοντος ἤ ὑμετέροιο νομῆος θῆλυ
μέλος πλέξωσιν ὁμόθροον ἄρσενι μολπῇ. ἔννεπε· καὶ
χαροπῇσιν ἐπ’ ὀφρύσι νεῦσε Τυφωεύς, καὶ πλοκάμους ἐδόνησεν·
ἐρευγομένων δὲ κομάων ἰὸν ἐχιδνήεντα περιρραίνοντο κολῶναι.
καὶ ταχὺς εἰς ἑὸν ἄντρον ἐπείγετο· κεῖθεν ἀείρας νεῦρα
Διὸς δολόεντι πόρεν ξεινήια Κάδμῳ, νεῦρα, τά περ χθονὶ πῖπτε
Τυφαονίῃ ποτὲ χάρμῃ. καὶ δόσιν ἀμβροσίην ἀπατήλιος ᾔνεσε
ποιμήν· καὶ τὰ μὲν ἀμφαφάασκε καὶ ἅρμενον οἷά τε χορδὴν
ἐσσομένην φόρμιγγι κατέκρυφε κοιλάδι πέτρῃ, Ζηνὶ Γιγαντοφόνῳ
πεφυλαγμένα· φειδομένῳ δὲ λεπταλέον φύσημα μεμυκότι χείλεϊ
πέμπων, θλιβομένοις δονάκεσσιν ὑποκλέπτων τόνον ἠχοῦς,
λαρότερον μέλος εἶπε· καὶ οὔατα πολλὰ τιταίνων ἁρμονίης
ἤκουε, καὶ οὐ γίνωσκε Τυφωεύς. θελγομένῳ δὲ Γίγαντι νόθος
παρεσύρισε ποιμὴν ἀθανάτων ἅτε φύζαν ἑῇ σύριγγι λιγαίνων,
καὶ Διὸς ἐσσομένην ἐμελίζετο γείτονα νίκην ἑζομένῳ Τυφῶνι
μόρον Τυφῶνος ἀείδων· καὶ πλέον οἶστρον ἔγειρε. καὶ ὡς
νέος ἡδέι κέντρῳ ἁβρὸς ἐρωμανέων ἐπιθέλγεται ἥλικι
κούρῃ, καὶ πῇ μὲν χαρίεντος ἐς ἄργυφα κύκλα προσώπου, πῇ
δὲ βαθυσμήριγγος ἀλήμονα βότρυν ἐθείρης δέρκεται, ἄλλοτε
χεῖρα ῥοδόχροον, ἄλλοτε μίτρῃ σφιγγομένην ῥοδόεντος ἴτυν
μαζοῖο δοκεύει αὐχένα παπταίνων γυμνούμενον, ἀμφὶ δὲ μορφῇ
θέλγεται ἀλλοπρόσαλλον ἄγων ἀκόρητον ὀπωπήν, οὐ δὲ λιπεῖν
ἐθέλει ποτὲ παρθένον· ὥς ὅ γε Κάδμῳ θελγομένην μελέεσσιν
ὅλην φρένα δῶκε Τυφωεύς. δεύτερον ἀστερόφοιτον ἔχει Τυφῶνος
Ἐνυὼ καὶ στεροπὴν καὶ ἄεθλα Διὸς καὶ κῶμον Ὀλύμπου. ὥς
ὁ μὲν αὐτόθι μίμνε παρὰ σφυρὰ φορβάδος ὕλης ἀκροπόρῳ
σύριγγι μετάτροπα χείλεα σύρων, Κάδμος Ἀγηνορίδης νόθος
αἰπίλος· ἀπροϊδὴς δὲ Ζεὺς Κρονίδης ἀκίχητος ὑπὸ σπέος
ἄψοφος ἕρπων χεῖρας ἑὰς ἐκόρυσσε τὸ δεύτερον ἠθάδι
πυρσῷ καὶ νέφος ἔσκεπε Κάδμον ἀθηήτῳ παρὰ πέτρῃ, μὴ
δόλον ἠπεροπῆα μαθὼν καὶ φῶρα κεραυνοῦ λάθριον ὑστερόμητις
ἀποκτείνειε Τυφωεὺς βουκόλον ἀλλοπρόσαλλον· ὁ δὲ πλέον ἡδέι
κέντρῳ ἤθελεν εἰσαΐειν φρενοθελγέα ῥυθμὸν ἀοιδῆς. ὡς δ’
ὅτε τις Σειρῆνος ἐπίκλοπον ὕμνον ἀκούων εἰς μόρον
αὐτοκέλευστον ἀώριος εἵλκετο ναύτης, θελγόμενος μελέεσσι,
καὶ οὐκέτι κῦμα χαράσσων γλαυκὸν ἀκυμάντοισιν ὕδωρ
λεύκαινεν ἐρετμοῖς, ἀλλὰ λιγυφθόγγοιο πεσὼν ἐπὶ δίκτυα
Μοίρης τέρπετο πηδαλίοιο λελασμένος, ἄστρον ἐάσας Πλειάδος
ἑπταπόροιο καὶ ἄντυγα κυκλάδος Ἄρκτου· ὣς ὅ γε κερδαλέης
δεδονημένος ἄσθμασι μολπῆς πηκτίδος ἡδὺ βέλεμνον ἐδέξατο
πομπὸν ὀλέθρου. ἀλλὰ καλυπτομένου νεφέων σκιοειδέι μίτρῃ
ἔμπνοος εὐκελάδοιο δόναξ σίγησε νομῆος, ἁρμονίην δ’
ἀνέκοψεν. ἀερσιπότης δὲ Τυφωεὺς οἶστρον ἑλὼν πολέμοιο
κατέδραμεν εἰς μυχὸν ἄντρου, βροντὴν δ’ ἠνεμόφοιτον ἐδίζετο
φοιτάδι λύσσῃ καὶ στεροπὴν ἀκίχητον, ἐρευνητῆρι δὲ ταρσῷ
ζαφλεγὲς ἁρπαμένοιο σέλας μάστευε κεραυνοῦ, καὶ κενεὸν σπέος
εὗρε. δολοφραδέας δὲ μενοινὰς ὀψὲ μαθὼν Κρονίδαο καὶ αἰόλα
δήνεα Κάδμου αἰχμάζων σκοπέλοισιν ἐπεσκίρτησεν Ὀλύμπῳ. καὶ
ποδὸς ἀγκύλον ἴχνος ἄγων ὀφιώδεϊ ταρσῷ ἰὸν
ἀκοντιστῆρος ἀπέπτυεν ἀνθερεῶνος· ὑψιλόφου δὲ Γίγαντος
ἐχιδναίῃσιν ἐθείραις πίδακας ὀμβρήσαντος ἐκυμαίνοντο
χαράδραι· καί οἱ ἐπαΐσσοντι βαθυνομένην χθονὸς ἕδρην
ἀκλινέος δαπέδοιο Κίλιξ ἐλελίζετο πυθμὴν ποσσὶ δρακοντείοισι,
πολυσφαράγῳ δὲ κυδοιμῷ ταυρείου λοφόεντος ἀρασσομένου
κενεῶνος γείτονες ὠρχήσαντο φόβῳ Παμφυλίδες ὄχθαι, καὶ
χθόνιαι σήραγγες ἐβόμβεον, ἔτρεμον ἄκραι ἠιόνες, σείοντο
μυχοί, καὶ ὀλίσθανον ἀκταὶ λυομένης ψαμάθοιο ποδῶν
ἐνοσίχθονι παλμῷ. οὐ νομός, οὐ τότε θῆρες ἀπήμονες·
ὠμοβόροι γὰρ ἄρκτοι ἐδαιτρεύοντο Τυφαονίοιο προσώπου
ἀρκτῴαις γενύεσσι, λεοντείων δὲ καρήνων γλαυκὰ δασυστέρνων
ἐλαφύσσετο γυῖα λεόντων χάσμασιν ἰσοτύποισιν, ἐχιδνήεντι δὲ
λαιμῷ ψυχρὰ πεδοτρεφέων ἐδαΐζετο νῶτα δρακόντων, ἠερίους δ’
ὄρνιθας ἐδαίνυτο γείτονι λαιμῷ ἱπταμένους ἀβάτοιο δῑ
αἰθέρος, ἀγχιφανῆ δὲ αἰετὸν ἤσθιε μᾶλλον, ἐπεὶ Διὸς
ὄρνις ἀκούει· ἤσθιε βοῦν ἀροτῆρα, καὶ οὐκ ᾤκτειρε
δοκεύων αἱμοβαφῆ ζυγίῳ κεχαραγμένον αὐχένα δεσμῷ. καὶ
ποταμοὺς ἐκόνισσε ἐπιδόρπιον ὕδωρ, Νηιάδων δὲ φάλαγγας
ἀπεστυφέλιξεν ἐναύλων· καὶ βυθίη στείχουσα βατὸν ῥόον
ἅλματι πεζῷ ἀβρέκτοις μελέεσσιν ἀσάμβαλος ἵστατο Νύμφη
νηιὰς ὑγροκέλευθος, ἁμιλλητῆρι δὲ ταρσῷ κούρης παλλομένης
παρὰ διψάδα πέζαν ἐναύλων σφίγγετο πηλώεντι πεπηγότα γούνατα
δεσμῷ. μαινομένου δὲ Γίγαντος ἰδὼν πολύμορφον ὀπωπὴν
ταρβαλέος σύριγγα γέρων ἀπεσείσατο ποιμὴν νόσφι φυγών· ὁρόων
δὲ πολυσπερὲς ἔθνος ἀγοστῶν αἰπόλος ἀστήρικτον ἐπέτρεπεν
αὐλὸν ἀέλλαις· οὐ σπόρον ἀμφεκάλυψε πέδῳ ταλαεργὸς
ἀροτρεὺς ῥαίνων ἀρτιχάρακτον ὀπισθοβόλῳ χθόνα καρπῷ,
οὐδὲ Τυφαονίης παλάμης νωμήτορι παλμῷ αὔλακα τεμνομένην
ἐνοσίχθονι τάμνε σιδήρῳ, ἀλλὰ βόας μεθέηκε, Γιγαντείῳ δὲ
βελέμνῳ σχιζομένης κενεῶνες ἐγυμνώθησαν ἀρούρης. καὶ διερὴν
φλέβα λῦσεν, ἀνοιγομένου δὲ βερέθρου χεύμασι πηγαίοισιν
ἀνέβλυε νέρτερος αὐλών, ἀσκεπέος δαπέδοιο χέων ὑποκόλπιον
ὕδωρ· καὶ σκόπελοι ῥίπτοντο· χαραδραίοις δὲ ῥεέθροις
ἠερόθεν πίπτοντες ἐνεκρύπτοντο θαλάσσῃ, ὕδατα χερσώσαντες·
ἀπὸ χθονίων δὲ βελέμνων αὐτοπαγῆ ῥιζοῦτο νεηγενέων σφυρὰ
νήσων. δένδρεα δ’ αὐτόπρεμνα μετωχλίσθησαν ἀρούρης, καὶ
δαπέδῳ πέσε καρπὸς ἀώριος, ἀρτιθαλὴς δὲ κῆπος ἀιστώθη,
ῥοδόεις δ’ ἀμαθύνετο λειμών· καὶ Ζέφυρος δεδόνητο
κυλινδομένων κυπαρίσσων αὐχμηροῖς πετάλοισι· φιλοθρήνοισι δὲ
μολπαῖς αἴλινα Φοῖβος ἄειδε δαϊζομένων ὑακίνθων, πλέξας
πένθιμον ὕμνον, Ἀμυκλαίων δὲ κορύμβων κοπτομένῃ πολὺ μᾶλλον
ἐπέστενε γείτονι δάφνῃ· κεκλιμένην δ’ ὤρθωσεν ἑὴν πίτυν
ἀχνύμενος Πάν· καί, Μορίης μνησθεῖσα, φερέπτολιν Ἀτθίδα
νύμφην τεμνομένῃ Γλαυκῶπις ἐπεστονάχιζεν ἐλαίῃ· καὶ Παφίη
δάκρυσε κονιομένης ἀνεμώνης, πυκνὰ δὲ μυρομένη καλύκων
εὐώδεα χαίτην βόστρυχον ἁβρὸν ἔτιλλε κονιομένου ῥοδεῶνος·
καὶ στάχυν ἡμιτέλεστον ὀλωλότα μύρετο Δηώ, μηκέτι κῶμον
ἄγουσα θαλύσιον· Ἁδρυάδες δὲ ἥλικες ὠδύροντο λιπόσκια
δένδρεα Νύμφαι. καί τις ἐυπτόρθοιο διχαζομένοιο κορύμβου
σύγχρονος ἀκρήδμενος Ἁμαδρυὰς ἄνθορε δάφνης, ἐκ πίτυος δὲ
φυγοῦσα βατῷ ποδὶ παρθένος ἄλλη ἀγχιφανὴς ἀγόρευε μετήλυδι
γείτονι Νύμφῃ· Δαφναίη φυγόδεμνος Ἁμαδρυάς, εἷς δρόμος
ἔστω ἀμφοτέραις, μὴ Φοῖβον ἴδης, μὴ Πᾶνα νοήσω. ὑλοτόμοι,
τάδε δένδρα παρέλθετε, μὴ φυτὰ Δάφνης τέμνετε δειλαίης
τετιημένα· φείδεο, τέκτων, ὁλκάδα μὴ τελέσῃς πιτυώδεα
δούρατα τέμνων, μὴ ῥοθίων ψαύσειε θαλασσαίης Ἀφροδίτης. ναί,
δρυτόμος, πυμάτην πόρε μοι χάριν, ἀντὶ κορύμβων κόπτέ με
σοῖς πελέκεσσι, καὶ ἡμετέρου διὰ μαζοῦ πῆξον ἀνυμφεύτοιο
σαόφρονα χαλκὸν Ἀθήνης, ὄφρα θάνω πρὸ γάμοιο καὶ Ἄιδι
παρθένος ἔλθω, εἰσέτι νῆις Ἔρωτος, ἅ περ Πίτυς, οἷά τε
Δάφνη. ὣς φαμένη πετάλοισι νόθην ποιήσατο μίτρην, καὶ
χλοερῷ ζωστῆρι κατέσκεπεν ἄντυγα μαζοῦ αἰδομένη, καὶ μηρὸν
ἐπεσφηκώσατο μηρῷ· ἡ δέ μιν εἰσορόωσα κατηφέα ῥήξατο
φωνήν· Παρθενίης ἔμφυλον ἔχω φόβον, ὅττι καὶ αὐτὴ ἐκ
Δάφνης γεγαυῖα διώκομαι, οἷά τε Δάφνη. πῇ δὲ φύγω;
σκοπέλους ὑποδύσομαι; ἀλλὰ κολώνας ῥιπτομένας ἐς Ὄλυμπον
ἐτεφρώσαντο κεραυνοί, καὶ τρομέω σέο Πᾶνα δυσίμερον, ὅς με
χαλέψει, ὡς Πίτυν, ὡς Σύριγγα· διωκομένη δὲ καὶ αὐτὴ ἄλλη
δευτερόφωνος ὀρίδρομος ἔσσομαι Ἠχώ. οὐκέτι ταῦτα κόρυμβα
μετέρχομαι, ἡμιφανῆ δὲ οὔρεα ναιετάω μετὰ δένδρεον, ἧχι
καὶ αὐτὴ Ἄρτεμις ἀγρώσσει φιλοπάρθενος· ἀλλὰ Κρονίων
Καλλιστοῦς λάχε λέκτρον ἐς Ἄρτεμιν εἶδος ἀμείψας. ἵξομαι
εἰς ἁλὸς οἶδμα· τί μοι γάμος; ἀλλ’ ἐνὶ πόντῳ Ἀστερίην
ἐδίωκε γυναιμανέων Ἐνοσίχθων. αἴθε λάχον πτερὰ κοῦφα· δῑ
ὑψιπόρου δὲ κελεύθου ἠερίοις ἀνέμοισι συνέμπορον οἶμον
ὁδεύσω· ἀλλὰ τάχα πτερύγων κενεὸς δρόμος, ὅττι Τυφωεὺς
ἠλιβάτοις παλάμῃσιν ἐπιψαύει νεφελάων. εἰ δὲ γάμοις
ἀδίκοις με βιήσεται, εἶδος ἀμείψω, μίξομαι ὀρνίθεσσι, καὶ
ἱπταμένη φιλομήλη καὶ ῥόδον ἀγγέλλουσα καὶ ἀνθεμόεσσαν
ἐέρσην ἔσσομαι εἰαρινοῖο φίλη Ζεφύροιο χελιδών, φθεγγομένη
λάλος ὄρνις ὑπωροφίης μέλος ἠχοῦς, ὀρχηθμῷ πτερόεντι
περισκαίρουσα καλιήν. Πρόκνη, πικρὰ παθοῦσα, σὺ μὲν δέο
πενθάδι μολπῇ υἱέα δακρύσειας, ἐγὼ δ’ ἐμὰ λέκτρα γοήσω.
Ζεῦ ἄνα, μὴ τελέσῃς με χελιδόνα, μή με διώξῃ καὶ Τηρεὺς
πτερόεις κεχολωμένος, οἷα Τυφωεύς. ἀήρ, οὔρεα, πόντος
ἀνέμβατος· ἔνδοθι γαίης κρύπτομαι· ἀλλὰ Γίγαντος ἐχιδναίων
ἀπὸ ταρσῶν ἰοβόλοι δύνουσιν ὑπὸ χθόνα φωλάδες ὕδραι.
εἴην ὑγρὸν ὕδωρ ἐπιδήμιον, οἷα Κομαιθὼ πατρῴῳ κεράσασα
νεόρρυτα χεύματα Κύδνῳ· οὐκ ἐθέλω παρὰ μῦθον, ὅτι
προχοῇσι συνάψω παρθενικῆς δυσέρωτος ἐμὸν φιλοπάρθενον ὕδωρ.
πῇ δὲ φύγω; Τυφῶνι μιγήσομαι; ἀλλὰ λοχεύσω ἀλλοφυῆ
πολύμορφον ὁμοίιον υἷα τοκῆι. εἴην δένδρεον ἄλλο, καὶ ἐκ
δρυὸς εἰς δρύας ἔλθω οὔνομα παιδὸς ἔχουσα σαόφρονος· ἀντὶ
δὲ Δάφνης μὴ Μύρρης ἀθέμιστον ἐπώνυμον ἔρνος ἀκούσω. ναί,
λίτομαι, παρὰ χεῦμα γοήμονος Ἠριδανοῖο εἴην Ἡλιάδων καὶ
ἐγὼ μία· πυκνὰ δὲ δὲ πέμψω ἐκ βλεφάρων ἤλεκτρα,
φιλοθρήνοις δὲ κορύμβοις γείτονος αἰγείροιο περίπλοκα φύλλα
πετάσσω δάκρυσιν ἀφνειοῖσιν ἐμὴν στενάχουσα κορείην· οὐ γὰρ
ἐγὼ Φαέθοντα κινύρομαι. ἵλαθι, δάφνη, αἰδέομαι φυτὸν ἄλλο
μετὰ προτέρης φυτὸν ὕλης. ἔσσομαι,ὡς Νιόβη, καὶ ἐγὼ
λίθος, ὄφρα καὶ αὐτὴν λαϊνέην στενάχουσαν ἐποικτείρωσιν
ὁδῖται· ἀλλὰ κακογλώσσοιο τί μοι τύπος; ἵλαθι, Λητώ·
ἐρρέτω αἰνοτόκοιο θεημάχον οὔνομα Νύμφης. ἡ μὲν ἔφη·
φαέθων δὲ πόλον δινωτὸν ἐάσας εἰς δύσιν ἔτραπε δίφρον·
ἀναθρῴσκουσα δὲ γαίης ὑψιτενὴς ἅτε κῶνος ἐς ἠέρα σιγαλέη
Νὺξ οὐρανὸν ἀστερόεντι διεχλαίνωσε χιτῶνι, αἰθέρα
δαιδάλλουσα· καὶ ἀννεφέλῳ παρὰ Νείλῳ ἀθάνατοι πλάζοντο,
παρ’ ὀφρυόεντι δὲ Ταύρῳ Ζεὺς Κρονίδης ἀνέμιμνεν ἐγερσιμόθου
φάος Ἠοῦς. νὺξ μὲν ἔην· φρουραὶ δὲ περὶ στίχες ἦσαν
Ὀλύμπου ἑπτὰ περὶ ζώνῃσι, καὶ οἷά περ ὑψόθι πύργων
ἔννυχον ἦν ἀλάλαγμα, βοὴ δ’ ἑτερόθροος ἄστρων ἀμφιλαφὴς
πεφόρητο, καὶ ἀξονίης κτύπον ἠχοῦς ἐκ Κρονίης βαλβῖδος
ἐδέχνυτο νύσσα Σελήνης· καὶ νεφέων στεφανηδὸν ἐπασσυτέρῃσι
καλύπτραις οὐρανὸν ἐφράξαντο φυλάκτορες αἰθέρος Ὧραι
ἀμφίπολοι Φαέθοντος· ἀσυλήτων δὲ πυλάων ἀστέρες Ἀτλάντειον
ἐπεκλήισσαν ὀχῆα, μὴ λόχος εἰσέλθῃσι πόλον μακάρων
ἀπεόντων· ἀντὶ δὲ συρίγγων ἐνοπῆς καὶ ἐθήμονος αὐλοῦ
ἐννυχίαις πτερύγεσσι μέλος σύριζον ἀῆται. αἰθερίῳ δὲ
Δράκοντι συνέμπορος Ἀρκάδος Ἄρκτου ἐννυχίην Τυφῶνος
ἐπήλυσιν ὑψόθι λεύσσων ὄμμασιν ἀγρύπνοισι γέρων ἐφύλασσε
Βοώτης, ἀντολίην ἐδόκευεν Ἑωσφόρος, Ἕσπερος ἀστὴρ
ἑσπερίην, Νοτίας δὲ λιπὼν ἰθύντορι τόξων ὀμβρηρὰς Βορέαο
πύλας περιδέδρομε Κηφεύς. καὶ πυρὰ πάντοθεν ἦεν, ἐπεὶ
φλόγες αἴθοπες ἄστρων καὶ νύχιοι λαμπτῆρες ἀκοιμήτοιο
Σελήνης ὡς δαΐδες σελάγιζον, ἀελλήεντι δὲ ῥόμβῳ πυκνὰ
διαθρῴσκοντες ἀπ’ αἰθέρος ἄκρον Ὀλύμπου ἀστέρες ἀικτῆρες
ἐπέγραφον ἠέρα πυρσῷ δεξιτεροὶ Κρονίωνι, κυβιστητῆρι δὲ
παλμῷ πυκνὰ διαΐσσουσα χαρασσομένων νεφελάων ἀστεροπὴ
σκίρτησεν, ἀμοιβαίῃσι δὲ ῥιπαῖς κρύπτετο καὶ σελάγιζε
παλίνδρομος ἄστατος αἴγλη, καὶ πλοκάμους πλεκτοῖο πυρὸς
βοτρυδὸν ἑλίξας φέγγεϊ λαχνήεντι σέλας τρήχυνε κομήτης, καὶ
δοκίδες μάρμαιρον ἐπήλυδες, οἷα δὲ μακροὶ ἠερόθεν τανύοντο
δοκοὶ δολιχήρεϊ πυρσῷ Ζηνὶ συναιχμάζοντες, ὑπ’ ἀκτίνεσσι δὲ
λάμπων ἀντιπόρου Φαέθοντος ἐκάμπτετο σύνδρομος ὄμβρῳ
ἴριδος ἀγκύλα κύκλα πολύχροος ὁλκὸς ὑφαίνων, χλωρὰ
μελαινομένῳ, ῥοδοειδέι λευκὰ κεράσσας. καὶ Διὶ μουνωθέντι
παρήγορος ἵκετο Νίκη ἠέρος ἄκρα κέλευθα διαγράψασα πεδίλῳ,
Λητοῦς εἶδος ἔχουσα, καὶ ὁπλίζουσα τοκῆα ἀντιτύποις
στομάτεσσι πολύτροπον ἴαχε φωνήν· Ζεῦ ἄνα, σῶν τεκέων
πρόμος ἵστασο, μηδὲ νοήσω μιγνυμένην Τυφῶνι γάμων ἀδίδακτον
Ἀθήνην· μητέρα μὴ τελέσειας ἀμήτορα, μαρνάμενος δὲ
ἀστεροπὴν κούφιζε σελασφόρον ἔγχος Ὀλύμπου, καὶ νεφέλας
συνάγειρε τὸ δεύτερον, ὑέτιε Ζεῦ· ἤδη γὰρ σταθεροῖο
τινάσσεται ἕδρανα κόσμου χερσὶ Τυφαονίῃσιν, ὁμοζυγέων δὲ
λυθέντων στοιχείων πισύρων ἠρνήσατο λήια Δηώ· ἥβη λεῖπε
κύπελλον, Ἄρης δ’ ἀπεσείσατο λόγχην, Ἑρμῆς ῥάβδον ἔθηκε,
λύρην δ’ ἔρριψεν Ἀπόλλων, καὶ πτερόεις πεπότητο λιπὼν
πτερόεντας ὀιστούς, εἶδος ἔχων κύκνοιο, τελεσσιγάμου δὲ
θεαίνης ἄσπορος ἔπλετο κόσμος ἀλωομένης Ἀφροδίτης,
ἁρμονίης δ’ ἀλύτου λύτο πείσματα· νυμφοκόμος γὰρ πανδαμάτωρ
ἀδάμαστος Ἔρως θρασὺς εἰς φόβον ἔπτη τόξα λιπὼν γονόεντα·
καὶ ἠθάδα Λῆμνον ἐάσας σὸς πυρόεις Ἥφαιστος ἀπειθέα
γούνατα σύρων ἆ βραδὺς ἀστήρικτον ἔχει δρόμον. ἆ μέγα
θαῦμα, καὶ μάλα μοι κοτέουσαν ἐποικτείρω σέθεν Ἥρην. ἦ ῥα
τεὸς γενέτης πάλιν ἵξεται εἰς χορὸν ἄστρων; μή ποτε τοῦτο
γένοιτο· καὶ εἰ Τιτηνὶς ἀκούω, οὐκ ἐθέλω Τιτῆνας ἰδεῖν
κρατέοντας Ὀλύμπου, ἀλλὰ σὲ καὶ σέο τέκνα. σὺ δὲ κρατέοντι
κεραυνῷ Ἀρτέμιδος προμάχιζε σαόφρονος· ἦ ῥα φυλάσσω
παρθενικὴν ἀνάεδνον ἀναγκοίῳ παρακοίτῃ; ἦ ῥα τόκου ταμίη
τόκον ὄψεται; ἦ ῥα τανύσσει χεῖρας ἐμοί; ποίην δὲ
καλέσσομαι ἰοχεαίρῃ ἵλαον Εἰλείθυιαν, ὅτ’ Εἰλείθια
λοχεύσῃ; ὣς φαμένης σκιοειδὲς ἑὸν πτερὸν Ὕπνος ἑλίξας
εὔνασεν ἀμπνείουσαν ὅλην φύσιν· ἀλλὰ Κρονίων ἦν τότε
μοῦνος ἄυπνος· ἐφαπλώσας δὲ Τυφωεὺς νωθρὰ βαρυνομέναις
ἐπερείσατο νῶτα χαμεύναις πλήσας μητέρα γαῖαν· ἀνοιγομένοιο
δὲ κόλπου χάσματι κοιλαίνοντο σεσηρότι φωλάδες εὐναὶ εἰς
χθόνα δυομένοισιν ἐχιδναίοισι καρήνοις. ἠελίου δὲ φανέντος
ὁμογλώσσων ἀπὸ λαιμῶν εἰς ἐνοπὴν πολύπηχυς ἐπεβρυχᾶτο
Τυφωεὺς Ζῆνα μέγαν καλέων· βλοσυρὴ δέ οἱ ἵκετο φωνή,
ῥιζοπαγὴς ὅθι πέζα παλιμπόρου Ὠκεανοῖο τέτραχα τεμνομένην
περιβάλλεται ἄντυγα κόσμου, ζωσαμένη στεφανηδὸν ὅλην χθόνα
κυκλάδι μίτρῃ· φθεγγομένου δὲ Γίγαντος ἀμειβομένη στίχα
φωνῆς παντοίη σμαράγησε καὶ οὐ μία σύνθροος ἠχώ· τοῦ δέ
κορυσσομένοιο φυῆς πολυειδέι μορφῇ ὠρυγὴ κελάδησε λύκων,
βρύχημα λεόντων, ἄσθμα συῶν, μύκημα βοῶν, σύριγμα δρακόντων,
πορδαλίων θρασὺ χάσμα, κορυσσομένων γένυς ἄρκτων, λύσσα
κυνῶν· μεσάτῃ δὲ Γίγας βροτοειδέι μορφῇ Ζηνὸς ἀπειλήτειραν
ἀπερροίβδησεν ἰωήν· Χεῖρες ἐμαί, Διὸς οἶκον ἀράξατε,
πυθμένα κόσμου σείσατε σὺν μακάρεσσι, καὶ αὐτοέλικτον
Ὀλύμπου κόψατε θεῖον ὀχῆα, καὶ αἰθερίης ἐπὶ γαίῃ κίονος
ἑλκομένης φυγέτω δεδονημένος Ἄτλας, ἄντυγα δ’ ἀστερόφοιτον
ἀπορρίψειεν Ὀλύμπου, μηκέτι δειμαίνων ἕλικα δρόμον—οὐ γὰρ
ἐάσω ὤμοις θλιβομένοις κυρτούμενον υἱὸν Ἀρούρης αἰθέρος
ὀχλίζοντα παλινδίνητον ἀνάγκην—, ἀλλὰ θεοῖς ἑτέροισιν
ἀτέρμονα φόρτον ἐάσας μαρνάσθω μακάρεσσιν, ἀναρρήξειε δὲ
πέτρας τρηχαλέοις βελέεσσιν ὀιστεύων πόλον ἄστρων, ὃν πάρος
ἠέρταζεν, ἱμασσόμεναι δὲ κολώναις ταρβαλέαι φυγέτωσαν
ἀνάλκιδες οὐρανὸν Ὧραι, δμωίδες Ἠελίοιο περιπλέγδην δὲ
λαβοῦσαι ἠέρι μίξατε γαῖαν, ὕδωρ πυρὶ, πόντον Ὀλύμπῳ. καὶ
πισύρων ἀνέμων τελέσω δούλειον ἀνάγκην, μαστίζω Βορέην,
κλονέω Νότον, Εὖρον ἱμάσσω, καὶ Ζέφυρον πλήξαιμι, καὶ
ἤματι νύκτα κεράσσω χειρὶ μιῇ · καὶ γνωτὸς ἐμὸς πολυπίδακι
λαιμῷ Ὠκεανὸς πρὸς Ὄλυμπον ἄγων ὑψούμενον ὕδωρ, πέντε
παραλλήλων πεφορημένος ὑψόθι κύκλων, ἄστρα κατακλύσσειε, καὶ
ὕδατι διψὰς ἀλάσθω ἄρκτος Ἁμαξαίοιο δεδυκότος ἱστοβοῆος.
ταῦροι ἐμοί, δονέοντες ἰσήμερον ἄντυγα κύκλων αἰθέρι
μυκήσασθε, χαρασσομέναις δὲ κεραίαις ἰσοτύπου φλογεροῖο
κεράατα ῥήξατε Ταύρου· καὶ βόες ὑγρὰ κέλευθα μεταλλάσσωσι
Σελήνης δειδιότες βαρύδουπον ἐμῶν μύκημα καρήνων· καὶ
βλοσυρῶν μέγα χάσμα διαπτύξασα γενείων ἄρκτος ἀνοιστρήσειε
Τυφαονὶς Ἄρκτον Ὀλύμπου· αἰθερίῳ δὲ Λέοντι λέων ἐμὸς
ἀντιφερίζων Ζῳδιακῆς ἀέκοντα μεταστήσειε κελεύθου· ἡμετέρους
δὲ δράκοντας Ὄφις φρίξειεν Ἁμάξης... ἀστεροπαῖς ὀλίγαις
κεκορυθμένος· ἀλλὰ θαλάσσης κύματα λυσσήεντα, λόφοι χθονός,
ἄγκεα νήσων φάσγανά μοι γεγάασι, καὶ ἀσπίδες εἰσὶ κολῶναι,
καὶ σκόπελοι θώρηκες ἀαγέες, ἔγχεα πέτραι, καὶ ποταμοὶ
σβεστῆρες ἀκιδνοτάτοιο κεραυνοῦ. δεσμοὺς δ’ Ἰαπετοῖο
Ποσειδάωνι φυλάσσω, ἀμφὶ δὲ Καύκασον ἄκρον ἐύπτερος ἄλλος
ἀρείων αἰετὸς αἱμάξειε παλιμφυὲς ἧπαρ ἀμύσσων Ἡφαίστου
πυρόεντος, ἐπεὶ πυρὸς εἵνεκα κάμνει ἥπατος αὐτοφύτοιο
χαρασσομένοιο Προμηθεύς· υἱάσι δ’ ἀντικέλευθον ἔχων τύπον
Ἰφιμεδείης κρύψω ἀλυκτοπέδῃσι περίπλοκον υἱέα Μαίης χαλκέῳ
ἐν κεράμῳ πεφυλαγμένον, ὄφρά τις εἴπῃ· (λύσας δεσμὸν
Ἄρηος ἐκεύθετο δέσμιος Ἑρμῆς.) λυσαμένη δ’ ἄψαυστον ἑῆς
σφρηγῖδα κορείης Ἄρτεμις Ὠρίωνος ἀναγκαίη δάμαρ ἔστω, καὶ
Τιτυῷ πετάσειε παλαίτερα φάρεα Λητώ, εἰς γάμον ἑλκομένη
βεβιημένον· ἀνδροφόνον δὲ ῥωγαλέων σακέων γυμνούμενον Ἄρεα
δήσας κοίρανον ὑσμίνης ληίσσομαι ἀντὶ φονῆος μείλιχον,
ὀψιγάμῳ δὲ συναπτομένην Ἐφιάλτῃ Παλλάδα ληιδίην
νυμφεύσομαι, ὄφρα νοήσω Ἄρεα θητεύοντα καὶ ὠδίνουσαν
Ἀθήνην. καὶ μογεροῖς ὤμοισι παλινδίνητον ἀείρων οὐρανὸν
Ἀτλάντειον ἐλαφρίσσειε Κρονίων ὄρθιος, ἡμετέρων δὲ γάμων
ὑμέναιον ἀκούσῃ ζῆλον ὑποκλέπτων, ὅτε νυμφίος ἔσσομαι
Ἥρης. οὐ μὲν ἐγὼ δαΐδων ἐπιδεύομαι· αὐτόματος δὲ δαλὸς
ἐμῶν θαλάμων στεροπῆς σέλας, ἀντὶ δὲ πεύκης αὐτὸς ἐμοὶ
Φαέθων ἰδίης φλογὸς ἁψάμενος πῦρ νυμφιδίῳ τανύσειε Τυφωέι
δούλιον αἴγλην, καὶ γαμίους σπινθῆρας ἐπαιθύσσοντες Ὀλύμπῳ
ἀστέρες ἀστράψειαν ἐμῶν λαμπτῆρες Ἐρώτων, ἀστέρες ἕσπερα
λύχνα· σὺν εὐθαλάμῳ δ’ Ἀφροδίτῃ εὐνέτις Ἐνδυμίωνος ἐμὴ
θεράπαινα Σελήνη δέμνιά μοι στορέσειε· καὶ εἰ χρέος ἐστὶ
λοετρῶν, λούσομαι ἀστερόεντος ἐν ὕδασιν Ἠριδανοῖο· ἀλλὰ
Διὸς μετὰ λέκτρα Τυφωέι, κυκλάδες Ὧραι, πήξατε παστὸν
Ἔρωτος· ἀπ’ Ὠκεανοῦ δὲ καὶ αὐταί, Λητώ, Ἀθηναίη, Παφίη,
Χάρις, Ἄρτεμις, Ἥβη, νυμφοκόμῳ Τυφῶνι κομίσσατε σύγγονον
ὕδωρ· καὶ γαμίοις πλήκτροισιν ἐμῆς παρὰ δαῖτα τραπέζης
ἀντὶ Διὸς μέλψειε Τυφωέα λάτρις Ἀπόλλων. οὐ ξείνου δαπέδοιο
φέρω πόθον· ἡμέτερον γὰρ οὐρανὸν ἀστερόνωτον ἀδελφεὸν
ἡνιοχεύσω, αὐρανὸν οἶκον ἔχων μητρώιον, υἱέα γαίης. καὶ
Κρόνον ὠμηστῆρα τὸ δεύτερον εἰς φάος ἕλκων γνωτὸν ἐμὸν
συνάεθλον ἀπὸ χθονίοιο βερέθρου λύσω δεσμὰ βίαια,
παλιννόστους δὲ τελέσσω αἰθερίους Τιτῆνας, ὁμωροφίους δὲ
κομίσσω γηγενέας Κύκλωπας ἐς οὐρανόν, ἄλλα δὲ τεύξω ὅπλα
πυρός· πολέων γὰρ ἐμοὶ χρέος ἐστὶ κεραυνῶν, ὅττι
διηκοσίῃσι, καὶ οὐ διδύμαις πολεμίζω χερσὶν ἐγὼ Κρονίδῃ
πανομοίιος· ἀντιτύπους δὲ κρείσσονας ὀψιγόνους πολυφεγγέι
μείζονι πυρσῷ ἀστεροπὰς ἑτέρας χαλκεύσομαι, εὐρύτερον δὲ
ὄγδοον οὐρανὸν ἄλλον ὑπέρτερον ὑψόθι τεύξω ἄστρασι
φαιδροτέροισι κεκασμένον· οὐ δύναται γὰρ ἀγχιφανὴς πόλος
οὗτος ὅλον Τυφῶνα καλύψαι. καὶ μετὰ θήλεα τέκνα καὶ
ἀρσενόπαιδα γενέθλην πουλυτόκου Κρονίδαο πολυσπερὲς ἄλλο
φυτεύσω αἷμα νέων μακάρων πολυαύχενον· οὐ χορὸν ἄστρων
λείψω νόσφι γάμων ἀχρήιον, ἀλλὰ συνάψω ἄρσενι θηλυτέρην,
ἵνα δούλια τέκνα λοχεύσῃ παρθενικὴ πτερόεσσα παρευνηθεῖσα
Βοώτῃ. εἶπεν ὁμοκλήσας· Κρονίδης δ’ ἐγέλασσεν ἀκούων. καὶ
μόθος ἀμφοτέροισιν ἐπέβρεμεν· ἦν δὲ κυδοιμοῦ πομπὸς Ἔρις
Τυφῶνι, Διὸς δ’ ἡγήσατο Νίκη εἰς μόθον. οὐ βοέης ἀγέλης
χάριν, οὐ περὶ ποίμνης ἦεν ἀγών, οὐ νεῖκος ἔην ἐπὶ
κάλλεϊ νύμφης, οὐ κλόνος ἀμφὶ πόληος ὀλίζονος· ἀλλ’ ὑπὲρ
αὐτοῦ αἰθέρος ἵστατο δῆρις, ἔην δ’ ἐνὶ γούνασι Νίκης
σκῆπτρα Διὸς καὶ θῶκος ἀέθλια δηιοτῆτος. Ζεὺς μὲν
ἱμασσομένων νεφέων βρονταῖον ἀράσσων αἰθέριον μύκημα μέλος
σάλπιζεν Ἐνυοῦς, καὶ νεφέλας ἑλικηδὸν ἐπὶ στέρνοιο καθάψας
εἶχε Γιγαντείων βελέων σκέπας· οὐδὲ Τυφωεὺς ἄψοφος ἦν·
κεφαλαὶ δὲ βοῶν μυκηθμὸν ἱεῖσαι αὐτόματοι σάλπιγγες
ἐπεσμαράγησαν Ὀλύμπῳ, συμμιγέες δὲ δράκοντες ἐσύρισαν,
Ἄρεος αὐλοί. καὶ στίχας ἠλιβάτων μελέων θώρηξε Τυφωεὺς
φραξάμενος σκοπέλῳ σκόπελον μέγαν, εἰσόκε πυκναὶ ἀρραγέες
στοιχηδὸν ἐπυργώθησαν ἐρίπναι, καὶ πέτρην προθέλυμνον
ἐπασσυτέρῃ θέτο πέτρῃ· ἦν δὲ κορυσσομένης στρατιῆς τύπος·
ἀγχιφανὴς γὰρ ῥωγάδα ῥωγὰς ἔρειδε, λόφος λόφον, αὐχένα δ’
αὐχήν, ὑψινεφὴς δ’ ἀγκῶνα πολύπτυχον ὤθεεν ἀγκών· καἰ
κρανααὶ πήληκες ἔσαν Τυφῶνι κολῶναι αἰπυλόφῳ πρηῶνι
καλυπτομένων κεφαλάων. μαρναμένου δὲ Γίγαντος ἔην πολυδειράδι
μορφῇ ἓν δέμας, ἀλλὰ φάλαγγες ἀπείρονες, αἱ μὲν ἀγοστῶν,
αἱ δὲ λεοντείων γενύων εὐθηγέες αἰχμαί, ἄλλαι ἐχιδναίων
πλοκάμων ἐπιβήτορες ἄστρων. δένδρεα δ’ ἐπτύσσοντο Τυφαονίων
ἀπὸ χειρῶν σειόμενα Κρονίδαο καταντίον, ἄλλα δὲ γαίης
ἔρνεα καλλιπέτηλα, τά περ βεβριθότι παλμῷ Ζεὺς ἀέκων
ἀμάθυνεν ἑνὶ σπινθῆρι κεραυνοῦ· πολλὴ μὲν πτελέη σὺν
ὁμήλικι ῥίπτετο πεύκῃ καὶ πλάτανος περίμετρος, ἀκοντίζοντο
δὲ λεῦκαι ἄντα Διός· πολλὴ δὲ λαγὼν ἐρρήγνυτο γαίης. πᾶσα
δὲ τετράπλευρος ἴτυς στυφελίζετο κόσμου, καὶ πίσυρες Κρονίωνι
συναιχμάζοντες ἀῆται ἠερίην σκοτόεσσαν ἐπυργώσαντο κονίην
κύματα κυρτώσαντες· ἱμασσομένης δὲ θαλάσσης Σικελίη δεδόνητο,
Πελωρίδες ἔβρεμον ὄχθαι Αἰτναῖοί τε τένοντες, ἐμυκήσαντο
δὲ πέτραι μάντιες ἐσσομένων Λιλυβηίδες, ἔκτυπε δ’ ἀκτὴ
ἑσπέριον παρὰ χεῦμα Παχυνιάς· ἐγγύθι δ’ ἄρκτου ἀμφὶ νάπην
Θρήισσαν Ἀθωιὰς ἔκλαγε Νύμφη, Πιερικῷ δὲ τένοντι Μακηδονὶς
ἴαχεν ὕλη· ἀντολίης δὲ θέμεθλα τινάσσετο, δενδροκόμοι δὲ
Ἀσσυρίου Λιβάνοιο θυώδεες ἔκτυπον αὐλαί. καὶ Διὸς
ἀκαμάτοιο καταιχμάζοντα κεραυνοῦ ῥίπτετο πολλὰ βέλεμνα
Τυφαονίων ἀπὸ χειρῶν· καὶ τὰ μὲν ἀίσσοντα Σεληναίῳ παρὰ
δίφρῳ ἀσταθέων ἀχάρακτα κατέγραφον ἴχνια ταύρων, ἄλλα δὲ
δινηθέντα δῑ ἠέρος ὀξέι ῥοίζῳ ἄσθμασιν ἀντιπόροισι
μετερρίπιζον ἀῆται· καὶ Διὸς ἀψαύστοιο παραπλαγχθέντα
κεραυνοῦ πολλὰ Ποσειδάωνος ἐδέξατο τερπομένη χείρ, γειοτόμου
γλωχῖνος ἀφειδήσασα τριαίνης· ὑγροβαφῆ δὲ βέλεμνα παρὰ
Κρονίης πόρον ἅλμης Ζηνὶ φέρων ἀνάθημα γέρων ἱδρύσατο
Νηρεύς. καὶ βλοσυροὺς δύο παῖδας Ἐνυαλίοιο κορύσσας εἶχε
Φόβον καὶ Δεῖμον ὀπάονα πατροπάτωρ Ζεὺς αἰθέρος ἀσπιστῆρας
ὁμήλυδας, ἀστεροπῇ δὲ στῆσε Φόβον, καὶ Δεῖμον ἐπεστήριξε
κεραυνῷ δεῖμα φέρων Τυφῶνι· καὶ ἀσπίδα κούφισε Νίκη πρόσθε
Διὸς τανύουσα, καὶ ἀντιάχησεν Ἐνυώ, Ἄρης δ’ ἐσμαράγησεν.
ἐπαιγίζων δὲ θυέλλαις ἠερόθεν πεφόρητο μετάρσιος αἰγίοχος
Ζεύς, ἑζόμενος πτερόεντι Χρόνου τετράζυγι δίφρῳ· ἵπποι δὲ
Κρονίωνος ὁμόζυγες ἦσαν ἀῆται. καὶ πῇ μὲν στεροῇσι
κορύσσετο, πῇ δὲ κεραυνῷ, ἄλλοτε δὲ βροντῇσιν ἐπέχραεν,
ἄλλοτε δ’ ὄμβρων πηγνυμένης προχέων πετρούμενα νῶτα χαλάζης
ὀμβρηροῖς βελέεσσι· Γιγαντείοισι δὲ πυκνοὶ κίονες ὑδατόεντες
ἐπερρήγνυντο καρήνοις ὀξυβελεῖς, παλάμαι δὲ Τυφωέος, οἷα
μαχαίρῃ, ἠερίῳ τέμνοντο χαλαζήεντι βελέμνῳ· καὶ παλάμη
κεκόνιστο, καὶ οὐ μεθέηκε κολώνης, ἀλλὰ νιφοβλήτοιο τομῇ
πληγεῖσα χαλάζης μάρνατο καὶ πίπτουσα, διαΐσσουσα δὲ γαίης
ἅλμασιν αὐτοκύλιστος ἐπάλλετο μαινομένη χείρ, οἷα βαλεῖν
ἐθέλουσα καὶ εἰσέτι κύκλον Ὀλύμπου. καὶ πρόμος οὐρανίων
πυρόεν βέλος ὑψόθι σείων δεξιὸν ἐκ λαιοῖο κέρας πολέμοιο
νομεύων ὑψιφανὴς πολέμιζεν· ἐς ὑδροπόρους δὲ χαράδρας ὦρτο
Γίγας πολύπηχυς, ἐπασσυτέρῳ δὲ συνάψας αὐτομάτῳ σφήκωσεν
ὁμόπλοκα δάκτυλα δεσμῷ κοιλαίνων παλάμας πολυχανδέας, ᾗσιν
ἀείρων μεσσόθι χειμερίων ποταμῶν ὀρεσίδρομον ὕδωρ, χερσὶ
βαθυνομέναις μεμερισμένα χεύματα πέμπων, ἀστεροπῇ προέηκε·
χαραδραίῳ δὲ ῥεέθρῳ βαλλομένη σελάγιζε δῑ ὕδατος αἰθερίη
φλὸξ λαβροτέρῳ σπινθῆρι, καὶ ἔζεσε δίψιον ὕδωρ αἰθαλόεν,
διερὴ δὲ δύσις τερσαίνετο μύδρῳ· σβέσσαι γὰρ μενέαινε Γίγας
θρασὺς αἰθέριον πῦρ, νήπιος· οὐδ’ ἐνόησε, πυραυγέες ὅττι
κεραυνοὶ καὶ στεροπαὶ γεγάασιν ἀπ’ ὀμβροτόκων νεφελάων. καὶ
πάλιν ἰθυτμῆτας ἑλὼν σπήλυγγας ἐναύλων στέρνα Διὸς μενέαινε
βαλεῖν ἄτρωτα σιδήρῳ, καὶ σκοπιὴ Διὸς ἄντα τιταίνετο·
χείλεϊ δ’ ἄκρῳ Ζεὺς ὀλίγου φύσησε, καὶ ὑψίκρημνον ἐοῦσαν
λεπταλέον φύσημα παρέτραπε κυκλάδα πέτρην. χειρὶ δὲ δινήεντα
λόφον νησαῖον ἀράξας εἰς ἐνοπὴν πολύδινος ἀνῃώρητο
Τυφωεύς, καὶ Διὸς ἀρρήκτοιο κατηκόντιζε προσώπου· ἀλλ’ ὁ μὲν
ἀντικέλευθον ἀλεύατο μάρμαρον αἰχμὴν κρᾶτα παρακλίνας,
στεροπῆς δ’ ἐτύχησε Τυφωεὺς θερμὸν ἀμειβομένης ἕλικα δρόμον,
αἶψα δὲ πέτρη ἀκροφαληριόωσα μελαίνετο μάρτυρι καπνῷ. καὶ
τριτάτην προΐαλλεν· ἐπεσσυμένην δὲ Κρονίων πεπταμένης παλάμης
μεσάτῳ νωμήτορι καρπῷ, σφαῖραν ἅτε θρῴσκουσαν, ἀτέρμονι
χειρὶ πατάξας πέμπε πάλιν Τυφῶνι· μεταστρεφθεῖσα δὲ πολλῇ
ἠερίῃ στροφάλιγγι παλιννόστοιο πορείης αὐτομάτη τόξευεν
ὀιστευτῆρα κολώνη. τέτρατον ἠκόντιζεν ὑπέρτερον· ἁψαμένη δὲ
αἰγίδος ἀκροτάτων θυσάνων ἐδιχάζετο πέτρη. ἄλλην δὲ
προέηκεν· ἀελλήεσσα δὲ πέτρη ἡμιδαὴς σελάγιζεν ὀιστευθεῖσα
κεραυνῷ. οὐ σκοπιαὶ νέφος ὑγρὸν ἀνέσχισαν, ἀλλὰ τυπεῖσαι
ὑδρηλαῖς νεφέλῃσι διερρήγνυντο κολῶναι. ξυνὴ δ’ ἀμφοτέροισιν
ἰσόρροπος ἦεν Ἐνυὼ καὶ Διὶ καὶ Τυφῶνι· πολυφλοίσβῳ δὲ
βελέμνῳ αἰθέρος ὀρχηστῆρες ἐβακχεύοντο κεραυνοί. μάρνατο δὲ
Κρονίδης κεκορυθμένος· ἐν δὲ κυδοιμῷ βροντὴν μὲν σάκος
εἶχε, νέφος δέ οἱ ἔπλετο θώρηξ, καὶ στεροπὴν δόρυ πάλλε,
Διιπετέες δὲ κεραυνοὶ ἠερόθεν πέμποντο πυριγλώχινες ὀιστοί·
ἤδη γὰρ περίφοιτος ἀπὸ χθονίου κενεῶνος ξηρὸς ἀερσιπότητος
ἀνέδραμεν ἀτμὸς ἀρούρης, καὶ νεφέλης ἔντοσθεν ἐελμένος
αἴθοπι λαιμῷ πνίγετο θερμαίνων νέφος ἔγκυον· ἀμφὶ δὲ
καπνῷ τριβομένων καναχηδὰ πυριτρεφέων νεφελάων θλιβομένη
πεφόρητο δυσέκβατος ἐνδόμυχος φλὸξ διζομένη μέσον οἶμον,
ἐπεὶ σέλας ὑψόθι βαίνειν οὐ θέμις· ἀστεροπὴν γὰρ
ἀναθρῴσκουσαν ἐρύκει ὀμβρηρῇ ῥαθάμιγγι λελουμένος ἴκμιος
ἀήρ, πυκνώσας νέφος ὑγρὸν ὑπέρτερον· ἀζαλέου δὲ νειόθεν
οἰγομένοιο διέδραμεν ἁλλόμενον πῦρ. ὡς λίθος ἀμφὶ λίθῳ
φλογερὴν ὠδῖνα λοχεύων λάινον ἠκόντιζε πολυθλιβὲς αὐτόγονον
πῦρ, πυρσογενὴς ὅτε θῆλυς ἀράσσεται ἄρσενι πέτρῳ· οὕτω
θλιβομένῃσιν ἀνάπτεται οὐρανίη φλὸξ λιγνύι καὶ νεφέλῃσιν·
ἀπὸ χθονίοιο δὲ καπνοῦ λεπταλέου γεγαῶτος ἐμαιώθησαν ἀῆται.
ἄλλην δ’ ἐξ ὑδάτων μετανάστιον ἀτμίδα γαίης ἠέλιος
φλογερῇσι βολαῖς ἀντωπὸν ἀμέλγων τινθαλέῳ νοτέουσαν
ἀνείρυσεν αἰθέρος ὁλκῷ· ἡ δὲ παχυνομένη νεφέων ὤδινε
καλύπτρην, σεισαμένη δὲ πάχιστον ἀραιοτέρῳ δέμας ἀτμῷ, ἂψ
ἀναλυσαμένη μαλακὸν νέφος εἰς χύσιν ὄμβρου, ὑδρηλὴν
προτέρην μετεκίαθεν ἔμφυτον ὕλην. τοῖος ἔφυ φλογόεις νεφέων
τύπος, οἶσι καὶ αὐτοὶ ἰσότυποι στεροπῇσι συνωδὶνοντο
κεραυνοί. Ζεὺς δὲ πατὴρ πολέμιζε· κατ’ ἀντιβίοιο δὲ πέμπων
ἠθάδα πυρσὸν ἴαλλεν, ἀκοντιστῆρα λεόντων, βάλλων
ποικιλόφωνον ἀμετρήτων στίχα λαιμῶν οὐρανίῳ πρηστῆρι·
Διοβλήτου δὲ βελέμνου ἓν σέλας ἔφλεγε χεῖρας ἀπείρονας,
ἓν σέλας ὤμους νηρίθμους ἀμάθυνε καὶ αἰόλα φῦλα
δρακόντων, καὶ κεφαλὰς ἐδάιξαν ἀτέρμονας αἰθέρος αἰχμαί,
καὶ πλοκάμους Τυφῶνος ἕλιξ ἀμάθυνε κομήτης ἀντιπόρῳ
σπινθῆρι δασύτριχα πυρσὸν ἰάλλων, καὶ κεφαλαὶ σελάγιζον,
ἀναπτομένων δὲ κομάων βόστρυχα συρίζοντα κατεσφρηγίσσατο σιγὴ
οὐρανίῳ σπινθῆρι, μαραινομένων δὲ δρακόντων ἰοβόλοι
ῥαθάμιγγες ἐτερσαίνοντο γενείων· μαρναμένου δὲ Γίγαντος
ἐτεφρώθησαν ὀπωπαὶ καπνῷ λιγνυόεντι, νιφοβλήτων δὲ προσώπων
χιονέαις λιβάδεσσιν ἐλευκαίνοντο παρειαί. καὶ πισύρων ἀνέμων
τετράζυγον εἶχεν ἀνάγκην· εἰ γὰρ ἐς ἀντολίην σφαλερὰς
ἐλέλιζεν ὀπωπάς, ὑσμίνην φλογόεσσαν ἐδέχνυτο γείτονος
Εὔρου· εἰ κλίσιν ἐσκοπίαζε δυσήνεμον Ἀρκάδος Ἄρκτου,
χειμερίου πρηστῆρος ἀθαλπέι βάλλετο πάχνῃ· φεύγων ψυχρὸν
ἄλημα νιφοβλήτοιο Βορῆος καὶ διερῷ δεδόνητο καὶ αἰθαλόεντι
βελέμνῳ· καὶ δύσιν εἰσορόων βλοσυρῆς ἀντώπιον Ἠοῦς
ἑσπερίην ἔφριξε θυελλήεσσαν Ἐνυώ, εἰαρινῆς ἀίων Ζεφυρηίδος
ἦχον ἱμάσθλης· καὶ Νότος ἀμφὶ τένοντα μεσημβρινὸν
Αἰγοκερῆος ἄντυγας ἠερίας ἐπεμάστιε, θερμὸς ἀήτης, φλογμὸν
ἄγων Τυφῶνι πυραυγέι καύματος ἀτμῷ. εἰ πάλιν ὄμβρον
ἔχευε κατάρρυτον ὑέτιος Ζεύς, λυσιπόνοις λιβάδεσσιν ὅλον
χρόα λοῦσε Τυφωεὺς θερμὰ καταψύχων κεκαφηότα γυῖα κεραυνῷ.
καὶ κραναοῖς βελέεσσι χαλαζαίου νιφετοῖο παιδὸς ἱμασσομένου
τραφερὴ μαστίζετο μήτηρ· δερκομένη δὲ Γίγαντος ἐπὶ χροῒ
μάρτυρα Μοίρης λάινα πηκτὰ βέλεμνα καὶ ὑδατόεσσαν ἀκωκὴν
ἠέλιον Τιτῆνα κατηφέι λίσσετο φωνῇ, ἓν φάος αἰτίζουσα
θερείτατον, ὄφρά κε πυρσῷ θερμοτέρῳ λύσειε Διὸς πετρούμενον
ὕδωρ νιφομένῳ Τυφῶνι χέων ἐμφύλιον αἴγλην· καί οἱ
ἱμασσομένῳ συνετήκετο· καιομένων δὲ ἠλιβάτων ὁρόωσα
πυριστεφὲς ἔθνος ἀγοστῶν χειμερίην ἱκέτευε μολεῖν
δυσπέμφελον αὔρην εἰς μίαν ἠριγένειαν, ἵνα ψυχροῖσιν
ἀήταις διψαλέην Τυφῶνος ἀποσβέσσειεν ἀνάγκην. Ἰσοτύπου δὲ
τάλαντα μάχης ἔκλινε Κρονίων. χειρὶ δὲ δενδρήεσσαν
ἀπορρίψασα καλύπτρην μήτηρ ἄχνυτο Γαῖα, Τυφαονίων κεφαλάων
καπνὸν ὀπιπεύουσα· μαραινομένων δὲ προσώπων γηγενέος λύτο
γοῦνα· προθεσπίζουσα δὲ νίκην βρονταίοις πατάγοισι Διὸς
μυκήσατο σάλπιγξ· ἤριπε δ’ οὐρανίῳ μεθύων φλογόεντι
βελέμνῳ, ὠτειλήν ἀσίδηρον ἔχων πολέμοιο, Τυφωεὺς ὑψιτενής,
καὶ νῶτα βαλὼν ἐπὶ μητέρι Γαίῃ κεῖτο, περιστορέσας ὀφιώδεα
γυῖα κονίῃ, πυρσὸν ἀναβλύζων. Κρονίδης δ’ ἐρέθιζε γελάσσας,
τοῖον ἔπος προχέων φιλοπαίγμονος ἀνθερεῶνος· Καλὸν ἀοσσητῆρα
γέρων Κρόνος εὗρε, Τυφωεῦ· χθὼν μόγις υἷα λόχευσε, μέγαν
γόνον Ἰαπετοῖο· ἡδὺς ὁ Τιτήνων τιμήορος· ὡς ὁρόω δέ,
ἀδρανέες γεγάασι τάχα Κρονίδαο κεραυνοί. δηθύνεις τέο μέχρις
ἀνέμβατον αἰθέρα ναίειν, ψευδόμενε σκηπτοῦχε; μένει δέ σε
θῶκος Ὀλύμπου· σκῆπτρα Διὸς καὶ πέπλα θεημάχε δέξο Τυφωεῦ
Ἀστραῖον δὲ κόμισσον ἐς οὐρανόν· ἢν δ’ ἐθελήσῃς, αἰθέρι
νοστήσειε καὶ Εὐρυνόμη καὶ Ὀφίων καὶ Κρόνος ἀμφοτέροισιν
ὁμόστολος· ἐρχομένῳ δὲ σὺν σοὶ ποικιλόνωτον ἐς ὑψιπόρων
ἴτυν ἄστρων δεσμὰ φυγὼν δολόμητις ὁμαρτήσειε Προμηθεύς,
ἥπατος ἡβώοντος ἀφειδέα δαιτυμονῆα οὐρανίης θρασὺν ὄρνιν
ἔχων πομπῆα κελεύθου. τί πλέον ἤθελες ἄλλο μετὰ κλόνον
ἠὲ νοῆσαι Ζῆνα καὶ ἐννοσίγαιον ὀπάονα σεῖο θοώκων; Ζῆνα
μὲν ἀδρανέοντα καὶ οὐ σκηπτοῦχον Ὀλύμπου, βροντῆς καὶ
νεφέων γυμνούμενον, ἀστεροπῆς δὲ ἀντὶ πυρὸς ζαθέοιο καὶ
ἠθάδος ἀντὶ κεραυνοῦ δαλὸν ἀερτάζοντα Τυφαονίῳ παρὰ
παστῷ, ληιδίης ἀλόχοιο τεῆς θαλαμηπόλον Ἥρης ὀφθαλμῷ
κοτέοντι τεῶν ζηλήμονα λέκτρων· σύζυγα δ’ ἐννοσίγαιον
ἀποζευχθέντα θαλάσσης ὑμετέρῃ μετὰ πόντον ὑποδρήσσοντα
τραπέζῃ, διψάδι χειρὶ φέροντα τεὸν δέπας ἀντὶ τριαίνης.
Ἄρεα λάτριν ἔχεις, θεράπων τεός ἐστιν Ἀπόλλων· πέμπε δὲ
Τιτήνεσσι διάκτορον υἱέα Μαίης σὸν κράτος ἀγγέλλοντα καὶ
οὐρανίην σέθεν αἴγλην· ἐργατίνην δ’ Ἥφαιστον ἐθήμονι
κάλλιπε Λήμνῳ, ὄφρά κεν ἀσκήσειε νεοζεύκτῳ σέο νύμφῃ
ποικίλον αὐχένος ὁρμὸν ἐύχροον ἤνοπι κόσμῳ, ἠὲ
πεδοστιβέων ἀμαρύγματα φαιδρὰ πεδίλων, οἷσι τεὴ παράκοιτις
ἀγάλλεται, ἠὲ τελέσσῃ χρυσοφαῆ θρόνον ἄλλον Ὀλύμπιον,
ὄφρα γελάσσῃ κρείσσονα θῶκον ἔχουσα τεὴ χρυσόθρονος Ἥρη·
καὶ χθονίους Κύκλωπας ἔχων ναετῆρας Ὀλύμπου τεῦξον
ἀρειοτέροιο νέον σπινθῆρα κεραυνοῦ. ἀλλὰ δόλῳ θέλξαντα τεὸν
νόον ἐλπίδι νίκης χρυσῷ δῆσον Ἔρωτα μετὰ χρυσῆς
Ἀφροδίτης· χαλκῷ σφίγξον Ἄρηα κυβερνητῆρα σιδήρου.
ἀστεροπαὶ φεύγουσι καὶ οὐ μίμνουσιν Ἐνυώ· πῶς στεροπῆς
ὀλίγης οὐκ ἔκφυγες ἀπτόλεμον πῦρ; ἢ πόθεν οὔασι σοῖσιν
ἀμετρήτοισιν ἀκούων βρονταίην ἐλάχειαν ἐδείδιες ὄμβριον
ἠχώ; τίς σε τόσον ποίησεν ἀνάλκιδα; πῇ σέθεν αἰχμαί; πῇ
κεφαλαὶ σκυλάκων; πῇ χάσματα κεῖνα λεόντων καὶ χθόνιον
μύκημα βαρυφθόγγων σέο λαιμῶν; πῇ δε δρακοντείης δολιχόσκιος
ἰὸς ἐθείρης; οὐκέτι συρίζεις ὀφιώδεϊ κυκλάδι χαίτῃ; πῇ
βοέων στομάτων μυκήματα; πῇ σέο χειρῶν ἠλιβάτου πρηῶνος
ἀκοντιστῆρες ἀγοστοί; οὐκέτι μαστίζεις ἑλικώδεας ἄντυγας
ἄστρων; οὐκέτι λευκαίνουσι συῶν προβλῆτες ἀκωκαὶ ἀφροκόμῳ
ῥαθάμιγγι διάβροχον ἀνθερεῶνα; πῇ μοι φρικτὰ γένεια σεσηρότα
λυσσάδος ἄρκτου; εἶξον ἐπουρανίοισι, πεδοτρεφές· ὑμετέρων
γὰρ χειρὶ μιῇ νίκησα διηκοσίων στίχα χειρῶν. ἀλλὰ
βαθυκρήμνοισι περισφίγγουσα κολώναις Σικελίη τρικάρηνος ὅλον
Τυφῶνα δεχέσθω οἰκτρὰ κονιομένοις ἑκατὸν κομόωντα καρήνοις.
ἔμπης, εἰ νόον ἔσχες ὑπέρβιον, εἰ δὲ καὶ αὐτῷ ἐλπίσιν
ἀπρήκτοισιν ἐπεσκίρτησας Ὀλύμπῳ, τεύξω σοι, πανάποτμε,
κενήριον, ὑστάτιον δὲ σὸν κενεὸν παρὰ τύμβον, ἀτάσθαλε,
τοῦτο χαράξω· Γηγενέος τόδε σῆμα Τυφωέος, ὅν ποτε πέτροις
αἰθέρα μαστίζοντα κατέφλεγεν αἰθέριον πῦρ. ἔννεπε κερτομέων
νέκυν ἔμπνοον, υἱὸν Ἀρούρης. καὶ Διὶ παμμεδέοντι χέων
ἐπινίκιον ἠχὼ λαϊνέῃ σάλπιγγι Κίλιξ μυκήσατο Ταῦρος,
ὑδρηλοῖς δὲ πόδεσσιν ἕλιξ ὠρχήσατο Κύδνος Ζηνὸς ἀνευάζων
διερῷ βρυχήματι νίκην, μεσσοφανὴς προχέων ναέτην ῥόον ἥλικι
Ταρσῷ. γαῖα δὲ πετρήεντα διαρρήξασα χιτῶνα ἄχνυτο κεκλιμένη,
καὶ πενθάδος ἀντὶ μαχαίρης κοπτομένην ἀνέμοις ἀπεκείρατο
δενδράδα χαίτην, βόστρυχον ὑλήεντος ἀποτμήξασα καρήνου
φυλλοχόῳ ἅτε μηνί, χαραδραίας δὲ παρειὰς δρύψατο, καὶ
κελαδεινὰ δῑ εὐύδρων κενεώνων ἔρρεε μυρομένης ποταμήια
δάκρυα Γαίης. ἐκ δὲ Τυφαονίων μελέων στροφάλιγγες ἀέλλης
κύματα μαστίζουσιν, ἐπεσσύμεναι δὲ καλύψαι ὁλκάδας ἀκλύστοιο
καθιππεύουσι γαλήνης, οὐ μούνοις ῥοθίοισιν ἐπήλυδες· ἀλλ’
ἐνὶ γαίῃ πολλάκις αἰθύσσουσα θυελλήεσσα κονίη ὄρθιον
ἡβώοντα κατέκλυσε καρπὸν ἀλωῆς. καὶ ταμίη κόσμοιο,
παλιγγενέος Φύσις ὕλης, ῥηγνυμένης κενεῶνα κεχηνότα πῆξεν
ἀρούρης, νησαίους δὲ τένοντας ἀποτμηγέντας ἐναύλων ἁρμονίης
ἀλύτοιο πάλιν σφρηγίσσατο δεσμῷ. οὐκέτι δὲ κλόνος ἦεν ἐν
ἄστρασιν· ἠέλιος γὰρ χαιτήεντα Λέοντα παρὰ σταχυώδεϊ Κούρῃ
Ζῳδιακῆς ἔστησε παραΐξαντα κελεύθου· οὐρανίου δὲ Λέοντος
ἐπισκαίροντα προσώπῳ καρκίνον ἀντικέλευθον ἀθαλπέος
Αἰγοκερῆος ἂψ ἀνασειράζουσα διεστήριξε Σελήνη. οὐ μὲν
ἀοιδοπόλοιο λελασμένος ἔπλετο Κάδμου Ζεὺς Κρονίδης, καλέσας
δὲ τόσην ἐφθέγξατο φωνὴν ἠερίης σκιοειδὲς ἀποσκεδάσας νέφος
ὄρφνης· Κάδμε, τεῇ σύριγγι πύλας ἔστεψας Ὀλύμπου· σὸν
γάμον οὐρανίῃ καὶ ἐγὼ Φόρμιγγι γεραίρω· γαμβρὸν ἐγὼ
τελέσω σε καὶ Ἄρεϊ καὶ Κυθερείῃ, καὶ χθονίου δείπνοιο
θεοὺς ἔχε δαιτυμονῆας. ἵξομαι εἰς σέο δῶμα· τί φίλτερον
ἄλλο νοήσεις ἢ μακάρων βασιλῆα τεῆς ψαύοντα τραπέζης; εἰ
δὲ τύχης ἐθέλεις ἑτερότροπα κύματα φεύγειν πορθμεύων βιότοιο
γαληναίοιο πορείην, Ἄρεα μὲν Διρκαῖον ἀεὶ πεφύλαξο χαλέψαι,
Ἄρεα νόσφι λόχου κεχολωμένον· ἐννύχιος δὲ οὐρανίοιο
Δράκοντος ἐναντίον ὄμμα τιτήνας ῥέξον ὑπὲρ βωμοῖο λαβὼν
εὔοδμον ὀφίτην, κικλήσκων Ὀφιοῦχον Ὀλύμπιον, ἐν πυρὶ καίων
Ἰλλυρικῆς ἐλάφοιο πολυγλώχινα κεραίην, ὄφρα φύγῃς, ὅσα
πικρὰ τεῷ πεπρωμένα πότμῳ Μοιριδίης ἔκλωσεν ἕλιξ ἄτρακτος
ἀνάγκης, εἰ λίνα Μοιράων ἐπιπείθεται. ἀλλὰ τοκῆος μνῆστιν
ἔα κοτέοντος Ἀγήνορος, ἀσταθέων δὲ ἀμφὶ κασιγνήτων μὴ
δείδιθι· κεκριμένοι γὰρ πάντες ἔτι ζώουσιν, ἐπεὶ Νοτίην
χθόνα Κηφεὺς νάσσατο Κηφήνων ἐπιήρανος Αἰθιοπήων, καὶ Θάσος
εἰς Θάσον ἦλθεν, ἀερσιλόφοιο δὲ Ταύρου δύσνιφον ἀμφὶ
τένοντα Κίλιξ Κιλίκεσσιν ἀνάσσει, Θρηικίην δ’ ἐπὶ πέζαν
ἀπόσσυτος ἵκετο Φινεύς· τὸν μέν ἐγὼ κομόωντα βαθυπλούτοισι
μετάλλοις γαμβρὸν ἐς Ὠρείθνιαν ἄγω καὶ Θρῇκα Βορῆα,
νυμφίον ὀμφήεντα φιλοστεφάνου Κλεοπάτρης. καὶ σὺ κασιγνήτων
ἰσοελκέι νήματι Μοίρης Καδμείων βασίλευε καὶ οὔνομα λεῖπε
πολίταις· πλαγκτοσύνης δ’ ἀπόειπε παλίμπορα κύκλα κελεύθου,
καὶ βοὸς ἄστατον ἴχνος ἀναίνεο· Κυπριδίῳ γὰρ σύγγονον
ὑμετέρην ζυγίῳ νυμφεύσατο θεσμῷ Ἀστερίων Δικταῖος ἄναξ
Κορυβαντίδος Ἴδης. καὶ τὰ μὲν αὐτὸς ἐγὼ μαντεύσομαι, ἄλλα
δὲ Φοίβῳ καλλείψω· σὺ δέ, Κάδμε, μεσόμφαλον ἄξονα βαίνων
Δελφίδος αὐδήεντα μετέρχεο τέμπεα Πυθοῦς. ὣς εἰπὼν
ἀπέπεμπεν Ἀγηνορίδην μετανάστην Ζεὺς Κρονίδης· καὶ κραιπνὸς
ἐς αἰθερίων ἴτυν ἄστρων χρύσεον ἔτραπε δίφρον,
ἐπεμβεβαυῖα δὲ Νίκη ἤλασεν οὐρανίῃ πατρώιον ἵππον
ἱμάσθλῃ. καὶ θεὸς εἰς πόλον ἦλθε τὸ δεύτερον· ἐρχομένῳ
δὲ οὐρανίας πετάσαντο πύλας ὑψαύχενες Ὧραι, αἰθέρα δ’
ἐστέψαντο· παλιννόστῳ δ’ ἐνὶ μορφῇ σὺν Διὶ νικήσαντι θεοὶ
νόστησαν Ὀλύμπῳ, καὶ πτερόεν μίμημα μετηλλάξαντο προσώπου.
ἁβροχίτων δ’ ἀσίδηρος ἐς οὐρανὸν ἦλθεν Ἀθήνη Ἄρεα Κῶμον
ἔχουσα, Μέλος δέ οἱ ἔπλετο Νίκη· καὶ Θέμις ὅπλα Γίγαντος
ὀλωλότος ἄφρονι Γαίῃ εἰς φόβον ἐσσομένων ἐπεδείκνυε,
μητρὶ Γιγάντων, ὑψιπαγῆ κρεμάσασα παρὰ προθύροισιν Ὀλύμπου.
ἐν τριτάτῳ μάστευε πολύπλανον ὁλκάδα Κάδμου Ἠλέκτρης τε
μέλαθρα φιλοξενίην τε τραπέζης. λῦτο δ’ ἀγών, ὅτε χεῖμα
παρήλυθεν· ἄκρα δὲ φαίνων ἀννεφέλῳ τελαμῶνι φαεσφόρα νῶτα
μαχαίρης Ὠρίων ἀνέτελλε, καὶ οὐκέτι κυκλάδι λίμνῃ λούετο
παχνήεντα δεδυκότος ἴχνια Ταύρου· οὐκέτι δ’ ὀμβροτόκοιο παρὰ
κλίμα διψάδος Ἄρκτου ἴχνεσιν ἀβρέκτοισιν ὁδεύετο μάρμαρον
ὕδωρ· οὐκέτι Μασσαγέτης μετανάστιον οἶκον ἱμάσσων,
δουρατέῳ τροχόεντι διαστείβων ῥόον ὁλκῷ, ὑδρηλὰς ἐχάρασσε
πεπηγότος αὔλακας Ἴστρου· ἤδη γὰρ Ζεφύροιο προάγγελος
ἔγκυος Ὥρη σχιζομένων καλύκων δροσεροὺς ἐμέθυσσεν ἀήτας,
καὶ λιγυρὴ μερόπεσσι συνέστιος εἴαρι κῆρυξ ὄρθριον ὕπνον
ἄμερσε λάλος τρύζουσα χελιδὼν ἀρτιφανής, καὶ γυμνὸν ἀπ’
εὐόδμοιο καλύπτρης εἰαριναῖς ἐγέλασσε λελουμένον ἄνθος
ἐέρσαις ζωογόνοις. Κιλίκων δὲ παρὰ κροκόεντας ἐναύλους
ὑψιλόφου Ταύροιο λιπὼν πρηῶνα κεράστην πρώιος ἤιε Κάδμος,
ὅτε ζόφον ἔσχισεν Ἠώς. καὶ πλόος ὥριος ἦεν·
ἐπειγομένοιο δὲ Κάδμου ἐκ χθονὸς ὠχλίζοντο χαλινωτήρια νηῶν·
ἱστὸς δ’ ὑψικάρηνος ὑπέρτερον ἠέρα τύπτων ὄρθιος
ἐστήρικτο καὶ ἠρέμα πόντον ἱμάσσων ἄσθμασιν ἠῴοις
ἐπεβόμβεε κοῦφος ἀήτης, πομπὸν ἔχων κελάδημα, καὶ
ἀλλοπρόσαλλα θυέλλαις οἴδματα κυρτώσας διερῆς ἀνέκοψε
χορείης σιγαλέης δελφῖνα κυβιστητῆρα γαλήνης. συμπλεκέες δὲ
κάλωες ἐσύρισαν ὀξέι ῥοίζῳ, σπερχομένῳ δ’ ἀνέμῳ πρότονοι
μύκον, ἰθυπόρου δὲ λαῖφος ἐκολπώθη βεβιημένον ἔγκυον
αὔρης· σχίζετο δ’ ἄστατον οἶδμα παλιμπετές, ἄφρεε δ’ ὕδωρ
οἰδαλέον, καὶ νηὸς ἐπειγομένης διὰ πόντου κύματι βομβήεντι
περὶ τρόπιν ἤπυεν ἠχώ· πηδαλίου δὲ κόρυμβα διχαζομένης
ἁλὸς ὁλκῷ κυρτὰ φαληριόωντα κατέγραφε νῶτα θαλάσσης. καὶ
δεκάτης μετὰ νύσσαν ἀχείμονα κυκλάδος Ἠοῦς Κάδμος
ἀκυμάντοισι Διὸς πεφορημένος αὔραις, Τρώιον ὑγρονόμοιο
διασχίζων πόρον Ἕλλης, ἅρπαγος ἐξ ἀνέμοιο μεμυκότι σύρετο
πορθμῷ εἰς Σάμον ἀντικέλευθον ἐγερσιμόθοιο Καμάνδρου,
γείτονα Σιθονίης, ὅθι παρθένος εἰσέτι Κάδμῳ Ἁρμονίη
πεφύλακτο· καὶ ὁλκάδα θέσπιδι Ῥείῃ Θρηικίην πόμπευον ἐς
ᾐόνα μάντιες αὖραι. καὶ Σαμίης ὁρόωντες ἀκοιμήτου φλόγα
πεύκης ἀγχίγυοι στείλαντο γεγηθότες ἱστία ναῦται· νῆα δὲ
πορθμεύσαντες ἀκυμάντου σχεδὸν ὅρμου νήνεμον ἀκροτάτοισιν
ὕδωρ ἐχάρασσον ἐρετμοῖς, καὶ λιμένος προσέκελσαν ὑπὸ
σκέπας· ἀκλινέων δὲ τρητὸς ὄνυξ πετραῖος ἐδέξατο πείσματα
νηῶν, καὶ διερῆς ψαμάθοιο βαθυνομένου διὰ κόλπου ὁλκάδος
ἀγκυλόδοντες ἐπεσφήκωντο χαλινοὶ δυομένου Φαέθοντος· ἐπ’
αἰγιαλοῖο δὲ ναῦται ἀστορέας ψαμάθοισιν ἐπεστορέσαντο
χαμεύνας ἑσπερίην μετὰ δαῖτα· βαρυνομένοισι δὲ φωτῶν ὄμμασιν
ἄψοφον ἴχνος ἐπήγαγεν Ὕπνος ἀλήτης. ἀλλ’ ὅτε πορφυρέοιο
παρὰ πτερὸν αἴθοπος Εὔρου ἄκρα χαρασσομένην ὑπὸ ῥωγάδα
Τευκρίδος Ἴδης ὄρθρον ἀποπτύουσα φάνη λιμενοσκόπος Ἠώς,
ἀντιπόρου μέλαν οἶδμα καταυγάζουσα θαλάσσης, Ἁρμονίην τότε
Κύπρις ἵνα ζεύξειεν ἀκοίτῃ, ἄπλοα σιγαλέης ἐτανύσσετο
νῶτα γαλήνης. ἤδη δ’ ἔκλαγεν ὄρνις ἑώιος ἠέρα τέμνων,
καὶ στίχες εὐπήληκες ἐρημονόμων Κορυβάντων Κνώσσιον
ἐκρούσαντο σακεσπάλον ἅλμα χορείης ἴχνεσι μετρητοῖσιν·
ἐρισμαράγου δὲ βοείης τυπτομένης ἑλικηδὸν ἁμιλλητῆρι σιδήρῳ
δίκτυπος αὐλὸς ἔμελπε, καὶ ὀρχηστῆρας ἐπείγων σύνθροον
ἐσμαράγησε μέλος βητάρμονι παλμῷ. καὶ δρύες ἐψιθύριζον,
ἐμυκήσαντο δὲ πέτραι, καὶ νοερῷ σείοντο τινάγματι θυιάδες
ὗλαι, καὶ Δρυάδες κελάδησαν· ἐπεσσεύοντο δὲ πυκναὶ εἰς
χορὸν ἀντιπόρῳ σκιρτήματι κυκλάδες ἄρκτοι, βρυχηθμῷ δὲ
λέοντες ὁμοζήλων ἀπὸ λαιμῶν μυστιπόλων ἀλαλαγμὸν ἐμιμήσαντο
Καβείρων ἔμφρονα λύσσαν ἔχοντα· φιλοσκύλακος δὲ θεαίνης
μελπομένης Ἑκάτης θιασώδεες ἔβρεμον αὐλοὶ ἄζυγες, οὓς
Κρονίη κεραοξόος εὕρατο τέχνη. καὶ πατάγῳ κελάδοντι
φιλοσμαράγων Κορυβάντων πρώιος ἔγρετο Κάδμος, ὁμοπλεκέες δὲ
καὶ αὐτοὶ ὀρθρινῆς ἀίοντες ἀσιγήτοιο βοείης Σιδόνιοι
πλωτῆρες ἐυκροκάλων ἀπὸ λέκτρων ἀκταίης μεθέηκαν ἁλίκτυπα
νῶτα χαμεύνης. καὶ πόλιν ἰχνεύων ἐπλάζετο Κάδμος ὁδίτης
νῆα λιπὼν ἑτάροισιν ἀπόσσυτος· ἐρχομένῳ δὲ εἰς δόμον
Ἁρμονίης θαλαμηπόλος ἤντετο Πειθὼ θνητῆς εἶδος ἔχουσα, καὶ
ἀχθοφόρου διὰ κόλπου, οἷα γυνὴ ταλαεργός, ἀφυσσαμένη πόμα
πηγῆς ἀργυρέην εὔκυκλον ἐκούφισε κάλπιν ἀγοστῷ, ἄγγελος
ἐσσομένων, ὅτι νυμφίον ἠθάδι θεσμῷ ζωογόνοις πρὸ γάμοιο
καθικμαίνουσι λοετροῖς. καὶ σχεδὸν ἄστεος ἦεν, ὅθι
γλαφυροῖς ἐνὶ βόθροις συμπλεκέων ῥυπόωσαν ἐπασσυτέρων στίχα
πέπλων ποσσὶ πολυσκάρθμοισιν ἐπιστείβουσι γυναῖκες, ποσσὶν
ὁμοζήλοισι. καὶ ἀκροτάτων ἀπὸ ταρσῶν κυανέῃ νεφέλῃ
κεκαλυμμένον ἄχρι καρήνου Κάδμον ἀσημάντοιο δῑ ἄστεος
ἤγαγε Πειθὼ ξεινοδόκου βασιλῆος ἐρευνητῆρα μελάθρου, πομπὸς
ὁδοῦ Παφίης ὑπὸ νεύμασιν· ἔνθά τις ὄρνις, ἑζομένη
γλαυκωπὸν ὑπὸ σκέπας ἁβρὸν ἐλαίης, ὀμφαίη στόμα λάβρον
ἀναπτύξασα κορώνη ἠιθέῳ νεμέσιζεν, ἐς Ἁρμονίην ὅτι νύμφην
ἤιε φειδομένῳ γαμίῳ ποδὶ νωθρὸς ὁδίτης, καὶ πτερὰ
σεισαμένη φιλοκέρτομον ἴαχε φωνήν· Νήπιος ἔπλετο Κάδμος, ἢ
ἔπλετο νῆις Ἐρώτων· νυμφίον οὐ βραδὺν οἶδεν Ἔρως ταχύς·
ἵλαθι, Πειθώ, δηθύνει σέο Κάδμος ἐπειγομένης Ἀφροδίτης.
θερμὸς Ἔρως καλέει σε· τί, νυμφίε, νωθρὸς ὁδεύεις; ἡδύς,
ὃς ἱμερόεντος Ἀδώνιδος ἔπλεο γείτων, ἡδὺς ὁ Βυβλιάδεσσιν
ὁμώλακα πατρίδα ναίων. ἤλιτον, οὐ ῥόον εἶδες Ἀδώνιδος,
οὐ χθόνα Βύβλου ἔδρακες, ἧχι πέλει Χαρίτων δόμος, ἧχι
χορεύει Ἀσσυρίη Κυθέρεια καὶ οὐ φυγόδεμνος Ἀθήνη. τερπομένην
δὲ γάμοισι τιθηνήτειραν Ἐρώτων πειθὼ πομπὸν ἔχεις, οὐκ
Ἄρτεμιν· ἴσχεο μόχθων, Ἁρμονίης ἀπόναιο καὶ Εὐρώπην λίπε
ταύρῳ· σπεῦδε, καὶ Ἠλέκτρη σε δεδέξεται, ἧς ἀπὸ χειρῶν
ναὶ δὴ καὶ γαμίων ἐμβάλλεο φόρτον Ἐρώτων ἐμπορίην
φιλότητος ἐπιτρέψας Ἀφροδίτῃ, Κυπριδίην δὲ θύγατρα
φυλασσομένην σέο παστῷ ἄλλην δέχνυσο Κύπριν· ἐπαινήσεις δὲ
κορώνην, καὶ γαμίην καλέσεις με θεοπρόπον ὄρνιν Ἐρώτων.
ἤλιτον· ἀλλά με Κύπρις ἐπέπνεεν· ἐκ Παφίης γὰρ θεσπίζω σέο
λέκτρα, καὶ εἰ πέλον ὄρνις Ἀθήνης. ὣς φαμένη σφρήγισσε
λάλον στόμα μάρτυρι σιγῇ. ἀλλ’ ὅτε οἱ στείχοντι λεωφόρα
κύκλα κελεύθου τηλεφανὴς βασιλῆος ἐφαίνετο πανδόκος αὐλὴ
κίοσιν ὑψωθεῖσα, τανυσσαμένη τότε Κάδμῳ δάκτυλον ἀντιτύποιο
νοήμονα μάρτυρα φωνῆς σιγαλέῳ κήρυκι δόμον σημήνατο Πειθὼ
ποικίλον ἀστράπτοντα· καὶ αἰθέρα δύσατο δαίμων ἀλλοφανὴς
πτερόεντι διαιθύσσουσα πεδίλῳ. καὶ δόμον ἐσκοπίαζεν ἀλήμονι
Κάδμος ὀπωπῇ Ἡφαίστου σοφὸν ἔργον, ὃν Ἠλέκτρῃ ποτὲ
νύμφῃ ἐργοπόνος Λήμνοιο Μυριναίῃ κάμε τέχνῃ, δαίδαλα πολλὰ
φέροντα. νεοσταθέος δὲ μελάθρου χάλκεος οὐδὸς ἔην εὐήλατος·
ἀμφίθυροι δὲ σταθμοὶ ἐμηκύνοντο πολυγλυφέων πυλεώνων, καὶ
λόφος ὀμφαλόεντι διεσφαίρωτο καρήνῳ μεσσοφανὴς ὀρόφοιο·
λιθοστρώτοιο δὲ τοίχου νῶτα κατεστήρικτο πεπηγότα λευκάδι
γύψῳ εἰς μυχὸν ἐξ οὐδοῖο. πέλας δέ τις ὄρχατος αὐλῆς
ἀμφιλαφὴς δροσόεντι φυτῶν ἐβαρύνετο καρπῷ τετράγυος πρὸ
δόμοιο· καὶ ἄρσενα φύλλα πετάσσας θηλυτέρῳ φοίνικι πόθον
πιστώσατο φοῖνιξ· ὄγχνη τ’ ἀγλαόκαρπος ὁμήλικι σύμφυτος
ὄγχνῃ ὄρθριον ἐψιθύριζεν, ἑλισσομένη δὲ κορύμβοις γείτονα
πιαλέης ἐπεμάστιε θάμνον ἐλαίης· εἰαρινοῖς ἀνέμοισιν
ἀναινομένῃ παρὰ δάφνῃ σείετο μύρσινα φύλλα, καὶ εὐπετάλου
κυπαρίσσου ὄρθριον ἐρρίπιζε κόμην εὔοδμος ἀήτης· συκῆς θ’
ἡδυτόκοιο καὶ ἰκμαλέης ἀπὸ ῥοιῆς καρπὸς ἐρευθιόων
ἐπεθήλεεν οἴνοπι καρπῷ ἀγχιφύτῳ, καὶ μῆλον ἐπήνθεε
γείτονι μήλῳ· πολλὰ δὲ Φοιβείοισι σοφοῖς ποικίλλετο φύλλοις
γράμματα δενδρήεντα φιλοκλαύτων ὑακίνθων· καὶ Ζεφύρου
πνείοντος ἀεξιφύτου διὰ κήπου ἄστατον ὄμμα τίταινε πόθων
ἀκόρητος Ἀπόλλων, καί, φυτὸν ἡβητῆρος ἰδὼν δεδονημένον
αὔραις, δίσκου μνῆστιν ἔχων ἐλελίζετο, μή ποτε κούρῳ
ζηλήμων φθονέσειε καὶ ἐν πετάλοισιν ἀήτης, εἰ ἐτεόν ποτε
κεῖνον ἐπισπαίροντα κονίῃ ὄμμασιν ἀκλαύτοισιν ἰδὼν
δάκρυσεν Ἀπόλλων, καὶ τύπος ἀνθεμόεις μορφώσατο δάκρυα
Φοίβου αἴλινον αὐτοκέλευστον ἐπιγράψας ὑακίνθῳ. ὄρχατος
ἔπλετο τοῖος ἐύσκιος· ἄγχι δὲ πηγὴ δίστομος, ἔνθεν ἔην
ναέταις ποτόν, ἔνθεν ἀλωεὺς ἐξ ἀμάρης ὀχέτευε πολυσχιδὲς
ἀγκύλον ὕδωρ εἰς φυτὸν ἄλλο μετ’ ἄλλο· ῥόος δέ τις ὡς
ἀπὸ Φοίβου ἁβρὰ μελιζομένης ἐπεβόμβεε πυθμένι δάφνης. καὶ
πολὺς εὐποίητος ἐρεισάμενος πόδα πέτρῳ χρύσεος ἵστατο
κοῦρος, ἐναντία δαιτυμονήων λαμπάδος ἑσπερίης τανύων
ἐπιδόρπιον αἴγλην· πολλαὶ δ’ ἰσοτύπων μελέων τεχνήμονι σιγῇ
χάσμασι ποιητοῖσι σεσηρότος ἀνθερεῶνος ψευδαλέων σκυλάκων
στίχες ἔμφρονες ἄγχι θυράων ἕστασαν ἔνθα καὶ ἔνθα, καὶ
ἀργυρέῳ κυνὶ γείτων χρύσεος οἰδαίνοντι κύων συνυλάκτεε
λαιμῷ σαίνων ἠθάδα φῶτα· παραστείχοντι δὲ Κάδμῳ μιμηλῆς
ἀπέπεμπε βοῆς ξεινοσσόον Ἠχώ, ποιητῆς δ’ ἐλέλιζε φιλοστόργου
τύπον οὐρῆς. ὄφρα μὲν εἰσέτι Κάδμος ἐυστρέπτοιο προσώπου
ὄμματα δινεύων διεμέτρεε κῆπον ἀνάκτων καὶ γλυφίδας καὶ
κάλλος ὅλον γραπτοῖο μελάθρου, λαϊνέων ὁρόων ἀμαρύγματα
φαιδρὰ μετάλλων, τόφρα δὲ καλλείψας ἀγορὴν καὶ νείκεα λαῶν,
φαιδρὸς ἀερσιλόφοιο περὶ ῥάχιν ἥμενος ἵππου, Ἠμαθίων
Θρήισσαν ἔχων Σάμον, Ἄρεος ἕδρην, μητέρος Ἠλέκτρης
Βασιλήιον εἰς δόμον ἔστη, ὃς τότε μοῦνος ἄνασσε
κασιγνήτοιο νομεύων ἡνία κοιρανίης, ὅτι πάτριον οὖδας
ἐάσας Δάρδανος ἀντικέλευθον ἐνάσσατο πέζαν ἀρούρης,
Δαρδανίην εὔπυργον ἐπώνυμον ἄστυ χαράξας, Ἰδαίην ἀροτῆρι
διαγράψας κόνιν ὁλκῷ· καὶ ῥόον Ἑπταπόροιο πιὼν καὶ
χεύματα Ῥήσου γνωτῷ κλῆρον ἔλειπεν ἔχειν καὶ σκῆπτρα
Καβείρων. Δάρδανος, Ἠμαθίωνος ἀδελφεός, ὃν Διὸς εὐναὶ
ἤροσαν, ὃν κομέεσκε Δίκη τροφός, εὖτε λαβοῦσαι σκῆπτρα
Διὸς καὶ πέπλα Χρόνου καὶ ῥάβδον Ὀλύμπου εἰς δόμον
Ἠλέκτρης βασιληίδος ἔδραμον Ὧραι κοιρανίης ἀλύτοιο
προμάντιες Αὐσονιήων· καὶ βρέφος ἐθρέψαντο, καὶ ἀτρέπτῳ
Διὸς ὀμφῇ κοῦρος ἀνασταχύων παλιναυξέος ἄνθεμον ἥβης
Ἠλέκτρης λίπεν οἶκον, ὅτε τριτάτου χύσις ὄμβρου κύμασι
πυργωθεῖσα κατέκλυσεν ἕδρανα κόσμου. πρώτου γὰρ κελάδοντος
ἐπειρήθη νιφετοῖο Ὤγυγος ἠλιβάτοιο δῑ ὕδατος αἰθέρα
τέμνων, χθὼν ὅτε κεύθετο πᾶσα κατάρρυτος, ἄκρα δὲ πέτρης
Θεσσαλίδος κεκάλυπτο, καὶ ὑψόθι Πυθιὰς ἄκρη ἀγχινεφὴς
νιφόεντι ῥόῳ κυμαίνετο πέτρη. δεύτερος ὄμβρος ἔην, ὅτε
κυκλάδος ἄντυγα γαίης χεύματι λυσσήεντι κατέκρυφε δύσνιφον
ὕδωρ, Δευκαλίων ὅτε μοῦνος ὁμόστολος ἥλικι Πύρρῃ
ὀλλυμένων μερόπων ἐνὶ λάρνακι κοιλάδι τέμνων χεῦμα
παλινδίνητον ἀτεκμάρτου νιφετοῖο ἠέρος ὑδατόεντος ἕλιξ
πορθμεύετο ναύτης. καὶ τρίτατος Διὸς ὄμβρος ὅτε χθονὸς
ἔκλυσεν ἕδρην καὶ σκοπέλους ἔκρυψεν, Ἀθωιάδος δὲ καὶ
αὐτῆς ἄβροχα Σιθονίης ἐκαλύπτετο νῶτα κολώνης, ὑψιπόρου
τότε χεῦμα διασχίζων νιφετοῖο Δάρδανος ἀρχαίης ἐπεβήσατο
γείτονος Ἴδης. τοῦ τότε Σιθονίης χιονώδεος ἀρχὸς ἀρούρης
σύγγονος Ἠμαθίων ἀγορὴν βαρύδουπον ἐάσας θάμβεεν ἀνέρος
εἶδος, ἐπεί νύ οἱ ἔμφυτος ἥβη ἠνορέην καὶ κάλλος
ἐμίγνυε σύζυγι μορφῇ, θάμβεε τηλίκον εἶδος· ἀριφραδέων γὰρ
ἀνάκτων αὐτόματοι κήρυκες ἀναυδέες εἰσὶν ὀπωπαί. καί μιν
ἑλὼν ξείνισσε, σὺν Ἠλέκτρῃ δὲ καμούσῃ αἰόλα πιαλέης
ἐπεκόσμεε δεῖπνα τραπέζης, ξεῖνον ὑποσσαίνων φιλίῳ καὶ
ἀμεμφέι μύθῳ, πολλὰ τιθείς. ὁ δὲ κυφὸν ἐπ’ οὔδεος αὐχένα
κάμψας ἀμφιπόλων ἀπάνευθεν ἀθελγέας εἷλκεν ὀπωπάς, καὶ
μόλις εἰλαπίναζε· φιλοξείνοιο δὲ νύμφης ἑζομένης ἀντωπὸς
ὑποκλέπτοντι προσώπῳ αἰδομένην ἐτίταινε σαόφρονα χεῖρα
τραπέζῃ. τοῖσι δὲ δαινυμένοισιν ἐπήτριμος ἄλλος ἐπ’ ἄλλῳ
ἔμπνοος ἐσμαράγησε δόναξ Κορυβαντίδος Ἴδης· ἐκ δὲ
πολυτρήτοιο πόρου σκιρτήματι χειρῶν σύνθροον ἐκρούσαντο μέλος
μυκήτορος αὐλοῦ δάκτυλοι ὀρχηστῆρες ἐπιθλίβοντες ἀοιδήν·
καὶ τροχαλοῖς κροτέοντα τινάγμασι σύνθροον ἠχὼ κύμβαλα
βομβήεντα συνέκτυπε δίζυγι χαλκῷ συμφερτοῖς δονάκεσσιν· ὑπὸ
πλήκτρῳ δὲ καὶ αὐτὴ ὄρθιος ἑπτατόνοιο λύρης ἐλελίζετο
χορδή. ἀλλ’ ὅτε δὴ μετά δαῖτα κορέσσατο Βίστονος αὐλοῦ,
εἰρομένῃ πελάσας φιλοπευθέι θῶκον ἀνάσσῃ Κάδμος
ἁλιπλάγκτοιο μεληδόνος οἶστρον ἐάσας, φαιδρὸν ἑὸν γένος
εἶπε, καὶ ἀενάων στίχα μύθων οἰγομένου κρουνηδὸν ἀνήρυγεν
ἀνθερεῶνος· Νύμφα φίλη, τί με τόσσον ἀνείρεαι αἷμα
γενέθλης; ὠκυμόρων μερόπων γενεὴν φύλλοισιν ἐίσκω· φύλλα τὰ
μὲν κατέχευαν ἐπὶ χθονὶ θυιάδες αὖραι ὥρης ἱσταμένης
φθινοπωρίδος, ἄλλα δὲ καιρῷ εἰαρινῷ κομέουσι τεθηλότα
δενδράδες ὗλαι· ὣς βροτέη γενεὴ μινυώριος ἡ μὲν ὀλέθρῳ
δάμναται ἱππεύσασα βίου δρόμον, ἡ δ’ ἔτι θάλλει, ἄλλῃ
ὅπως εἴξειεν· ἐπεὶ παλινάγρετος ἕρπων εἰς νέον ἐκ πολιοῖο
ῥέει μορφούμενος αἰών. ἀλλ’ ἐρέω περίπυστον ἐμὴν εὔπαιδα
γενέθλην· ἔστι πόλις, κλυτὸν Ἄργος, ἐδέθλιον ἵππιον Ἥρης,
νήσου Τανταλίδαο μεσόμφαλος· ἔνθα δὲ κούρην θηλυτόκοις
ἔσπειρε γοναῖς εὐπάρθενον ἀνὴρ Ἴναχος, Ἰναχίης
ὀνομάκλυτος ἀστὸς ἀρούρης, νηοπόλος, καὶ φρικτὰ πολισσούχοιο
θεαίνης ὄργια βυσσοδόμευε θεηγόρα μύστιδι τέχνῃ πρεσβυγενής·
καὶ Ζῆνα, θεῶν πρόμον, ὄρχαμον ἄστρων, γαμβρὸν ἔχειν
ἀπέειπε, σέβας πεφυλαγμένος Ἥρης,... ταυροφυὴς ὅτε πόρτις
ἀμειβομένοιο προσώπου εἰς ἀγέλην ἄγραυλον ἐλαύνετο σύννομος
Ἰώ, καὶ δαμάλης ἄγρυπνον ἐθήκατο βουκόλον Ἥρη ποικίλον,
ἀπλανέεσσι κεκασμένον Ἄργον ὀπωπαῖς, Ζηνὸς ὀπιπευτῆρα
βοοκραίρων ὑμεναίων, Ζηνὸς ἀθηήτοιο, καὶ εἰς νομὸν ἤιε
κούρη ὀφθαλμοὺς τρομέουσα πολυγλήνοιο νομῆος· γυιοβόρῳ δὲ
μύωπι χαρασσομένη δέμας Ἰὼ Ἰονίης ἁλὸς οἶδμα κατέγραφε
φοιτάδι χηλῇ· ἦλθε καὶ εἰς Αἴγυπτον, ἐμὸν ῥόου,—ὃν
πολιῆται Νεῖλον ἐφημίξαντο φερώνυμον, οὕνεκα γαίῃ εἰς ἔτος
ἐξ ἔτεος πεφορημένος ὑγρὸς ἀκοίτης χεύματι πηλώεντι νέην
περιβάλλεται ἰλύν,— ἤλυθεν εἰς Αἴγυπτον, ὅπῃ βοέην μετὰ
μορφὴν δαιμονίης ἴνδαλμα μεταλλάξασα κεραίης ἔσκε θεὰ
φερέκαρπος· ἀναπτομένοιο δὲ καρποῦ Αἰγυπτίης Δήμητρος, ἐμῆς
κεραελκέος Ἰοῦς, εὐόδμοις ὁμόφοιτος ἐλίσσεται ἀτμὸς
ἀήταις. ἔνθ’ Ἔπαφον Διὶ τίκτεν, ἀκηρασίων ὅτι κόλπων
Ἰναχίης δαμάλης ἐπαφήσατο θεῖος ἀκοίτης χερσὶν ἐρωμανέεσσι·
θεηγενέος δὲ τοκῆος ἐξ Ἐπάφου Λιβύη· Λιβύης δ’ ἐπὶ παστὸν
ὁδεύων Μέμφιδος ἄχρις ἵκανε Ποσειδάων μετανάστης, παρθένον
ἰχνεύων Ἐπαφηίδα, καὶ τότε κούρη δεξαμένη ναετῆρα βυθοῦ
χερσαῖον ὁδίτην Ζῆνα Λίβυν τέκε Βῆλον, ἐμῆς ἀροτῆρα
γενέθλης. καὶ Διὸς Ἀσβύσταο νέην ἀντίρροπον ὀμφὴν Χαονίῃ
βοόωσι πελειάδι διψάδες ἄμμοι μαντιπόλοι· πέμπτῳ δὲ πατήρ
ἰσόμετρον ἀριθμῷ Βῆλος ἐπασσυτέρην γενεὴν σπερμήνατο
παίδων, Φινέα καὶ Φοίνικα λιπόπτολιν, οἷς ἅμα θάλλων ἀστὸς
ἀμοιβαίων πολίων περίφοιτος Ἀγήνωρ ἀσταθέος βιότοιο, πατὴρ
ἐμός, εἶχε πορείην εἰς Θήβην μετὰ Μέμφιν, ἐς Ἀσσυρίην
μετὰ Θήβην, καὶ σοφὸς Αἰγυπτίης ναέτης Αἴγυπτος ἀρούρης
αἰνοτόκος πολύτεκνος, ὃς ἀρσενόπαιδι γενέθλῃ ἤροσε
τοσσατίων μινυώρια πώεα παίδων, καὶ Δαναὸς λιπόπατρις, ὃς
ὥπλισεν ἄρσενι φύτλῃ θῆλυ γένος τανύων γάμιον ξίφος,
ὁππότε παστοὶ αἵματι φοινίσσοντο δαϊζομένων ὑμεναίων, καὶ
κρυφίοις ξιφέεσσι σιδηροφόρων ἐπὶ λέκτρων ἄρσενα γυμνὸν
Ἄρηα κατεύνασε θῆλυς Ἐνυώ· οὐ μὲν Ὑπερμνήστρῃ κακονύμφιον
εὔαδεν ἔρυον, ἀλλὰ παρωσαμένη δυσπένθερα θεσμὰ τοκῆος
ἠερίῃ πατρῷον ἐπέτρεπε μῦθον ἀέλλῃ, καὶ καθαρὴν
ἐφύλαξεν ἀναίμονα χεῖρα σιδήρου· ἔπλετο δ’ ἀμφοτέρων ὅσιος
γάμος. ἀρτιθαλῆ δὲ γνωτὴν ἡμετέρην θρασὺς ἥρπασε ταῦρος
ἀλήτης, εἰ ἐτεὸν ταῦρος· ἐγὼ δ’ οὐκ οἶδα πιθέσθαι, εἰ
βόες ἱμείρουσι γυναικείων ὑμεναίων. καί με κασιγνήτοισιν
ὁμήλυδα πέμψεν Ἀγήνωρ σύγγονον ἰχνεύοντα καὶ ἄγριον
ἅρπαγα νύμφης, ταῦρον ἀκυμάντοιο νόθον πλωτῆρα θαλάσσης, οὗ
χάριν ἀστήρικτος ἀλώμενος ἐνθάδε βαίνω. τοῖα μὲν
εὐσύριγγος ἔσω μυθεῖτο μελάθρου Κάδμος ἐυγλώσσοιο χέων
ἔπος ἀνθερεῶνος, πατρῴης ἐνέπων τεκνοσσόον οἶστρον
ἀπειλῆς καὶ Τυρίων ῥοθίων ψευδήμονα ταῦρον ὁδίτην, Σιδονίης
ἀκίχητον ἀπευθέος ἅρπαγα νύμφης. Ἠλέκτρη δ’ ἀίουσα
παρήγορον ἴαχε φωνήν· Ξεῖνε, κασιγνήτην καὶ πατρίδα καὶ
γενετῆρα Ληθαίῃ στροφάλιγγι καὶ ἀμνήστῳ πόρε σιγῇ· οὕτω
γὰρ μερόπων φέρεται βίος ἄλλον ἐπ’ ἄλλῳ μόχθον ἔχων,
ὅτι πάντες, ὅσους βροτέη τέκε γαστήρ, Μοιριδίου κλωστῆρος
ἐδουλώθησαν ἀνάγκῃ· μάρτυς ἐγώ, βασίλεια καὶ εἰ πέλον,
εἴ ποτε κείνων πληιάδων γενόμην καὶ ἐγὼ μία, τῶν ποτε μήτηρ
θηλυτέρας ὠδῖνας ἔσω μαιώσατο κόλπου, ἑπτάκις Εἰλείθυιαν
ἐῇ καλέσασα λοχείῃ κέντρον ἐλαφρίζουσαν ἀμοιβαίου τοκετοῖο
μάρτυς ἐγώ· πατέρων γὰρ ἀπόπροθι δώματα ναίω, οὐ Στεροπήν,
οὐ Μαῖαν ὁμόστολον, οὐδὲ Κελαινὼ σύγγονον ἐγγὺς ἔχουσα
συνέστιον· οὐδ’ ἐνὶ κόλπῳ γνωτῆς Τηϋγέτης Λακεδαίμονα
δίξυγι παλμῷ παιδοκόμῳ πήχυνα γεγηθότα κοῦρον ἀγοστῷ· οὐ
σχεδὸν Ἀλκυόνης ὁρόω δόμον, οὐδὲ καὶ αὐτῆς φθεγγομένης
Μερόπης φρενοτερπέα μῦθον ἀκούω. πρὸς δ’ ἔτι καὶ τόδε
μᾶλλον ὀδύρομαι· ἀρτιθαλὴς γὰρ υἱὸς ἐμὸς λιπόπατρις, ὅτε
χνόον ἔσχεν ἰούλων, Δάρδανος Ἰδαίης μετανάσσατο κόλπον
ἀρούρης, καὶ φρυγίῳ Σιμόεντι θαλύσια δῶκε κομάων Θυμβραίου
ποταμοῖο πιὼν ἀλλότριον ὕδωρ· καὶ Λιβύης παρὰ τέρμα πατὴρ
ἐμὸς εἰσέτι κάμνει ὤμοις θλιβομένοισι, γέρων κυρτούμενος
Ἄτλας, αἰθέρος ἐπτάμωνον ἀερτάζων κενεῶνα. ἔμπης τόσσα
παθοῦσα παρήγορον ἐλπίδα βόσκω Ζηνὸς ὑποσχεσίῃσιν, ὅτι
γνωτῇσι σὺν ἄλλαις ἐκ χθονὸς Ἀτλάντειον ἐλεύσομαι εἰς
πόλον ἄστρων οὐρανὸν οἶκον ἔχουσα, καὶ ἔσσομαι ἕβδομος
ἀστήρ. καὶ σὺ τεὰς πρήυνε μεληδόνας· ἀπροϊδὴς δὲ εἰς σὲ
βιοπλάγκτοιο τύχης στροφάλιγγα κυλίνδων φρικτὸς ἀκινήτοιο
μίτος σφρηγίσσατο Μοίρης· τλῆθι φέρειν λιπόπατρις ἀκαμπέα
δεσμὸν ἀνάγκης, ἐσσομένων προκέλευθον ὑπέρτερον ἐλπίδα
βόσκων, εἰ γένος ἐρρίζωσε τεὸν πρωτόσπορος Ἰώ, εἰ λάχες ἐκ
Λιβύης Ποσιδήιον αἷμα γενέθλης· μίμνε παρ’ ὀθνείοις, ἅτε
Δάρδανος, οἰκία ναίων, ναιετάων ξένον ἄστυ, πατὴρ τεὸς ὥς
περ Ἀγήνωρ, ὡς Δαναὸς γενετῆρος ἀδελφεός· ὅττι καὶ αὐτὸς
ἄλλος ἀνὴρ φερέοικος ἔχων γένος ἔνθεον Ἰοῦς, αἰθέριον
βλάστημα Διιπετές, οὔνομα Βύζας, αὐτογόνου Νείλοιο πιὼν
ἑπτάστομον ὕδωρ γείτονα γαῖαν ἔνειμεν, ὅπῃ παρὰ Βόσπορον
ἀκτὴν Ἰναχίῃ δαμάλῃ πεπερημένον ἕλκεται ὕδωρ, πᾶσι
περικτιόνεσσι τιθεὶς φάος, ὁππότε κείνου ἀκλινέος δόχμωσε
μεμηνότος αὐχένα ταύρου. εἶπεν Ἀγηνορίδαο κατευνάζουσα
μερίμνας. Ζεὺς δὲ πατὴρ προέηκε τανύπτερον υἱέα Μαίης εἰς
δόμον Ἠλέκτρης ταχὺν ἄγγελον, ὄφρά κε Κάδμῳ Ἁρμονίην
ὀπάσειεν ἐς ἁρμονίην ὑμεναίων, παρθένον οὐρανόθεν
μετανάστιον, ἣν Ἀφροδίτης λαθριδίῃ φιλότητι γαμοκλόπος
ἤροσεν Ἄρης· καὶ βρέφος αἰδομένη κρυφίης αὐτάγγελον εὐνῆς
μήτηρ οὐκ ἀτίταλλεν, ἀπ’ αἰθερίοιο δέ κόλπου πήχεϊ
κεκλιμένην ἐπιμάζιον ἤγαγε κούρην εἰς δόμον Ἠλέκτρης
μαιήιον, ἧς τόκον Ὧραι ὑγρὸν ἐμαιώσαντο λεχωίδες, ἧς
ἔτι πυκνοὶ ἀργεννὴν σφριγόωντες ἀνέβλυον ἰκμάδα μαζοί·
δεξαμένη δὲ θύγατρα νόθην ἰσόζυγι θεσμῷ σύγχρονον Ἠμαθίωνος
ἑνὶ ξυνώσατο μαζῷ κούρην ἀρτιλόχευτον, ὁμοστόργῳ δὲ
μενοινῇ διχθαδίην θρεπτῆρι γονὴν κούφιζεν ἀγοστῷ. ὡς δέ τις
ἀγροτέρη διδυμητόκος ἔνδοθι λόχμης λαχνήεσσα λέαινα
γαλαξαίῃσιν ἐέρσαις σκύμνοις ἀμφοτέροις διδυμάονας ἥρμοσε
μαζοὺς καὶ διδύμοις τεκέεσσι μεριζομένην πόρε θηλήν, καὶ χρόα
λιχμάζουσα καὶ ἄτριχον εἰσέτι δειρὴν ἰσοτύποις κομιδῇσιν
ἀνέτρεφεν ἥλικα φύτλην· ὣς τότε παιδοκόμῳ φιλίῃ μαιώσατο
θηλῇ ἀρτιγόνων μεθέπουσα συνωρίδα δίζυγα τέκνων· πολλάκι
νήπιον υἷα συνέμπορον ἥλικι κούρῃ πίονος ἔνθα καὶ ἔνθα
μετάτροπον ἰκμάδι μαζοῦ πεπταμένης πήχυνε φιλήτορι χειρὸς
ἀγοστῷ· γούνασι δ’ ἄρσενα παῖδα συνίδρυε θήλεϊ κούρῃ,
μηρὸν ἐφαπλώσασα κεχηνότα γείτονι μηρῷ, κόλπον ἀνευρύνουσα
βαθυνομένοιο χιτῶνος· καὶ τεκέων κλάζουσα μέλος θελκτήριον
ὕπνου ἀμφοτέρους εὕδοντας ἐκοίμισε μαιάδι τέχνῃ, πῆχυν
ὑποστορέσασα συνήορον αὐχένι παίδων, καί σφισι λέκτρον
ἔθηκεν ἐὸν γόνυ, διχθαδίῳ δὲ φάρεος ἄκρον ἕλισσε
διαιθύσσουσα προσώπῳ, τέκνα καταψύχουσα, καὶ ἔσβεσε καύματος
ὁρμὴν ἀντίτυπον φύσημα χέων ποιητὸς ἀήτης. ὄφρα μὲν
ἕζετο Κάδμος ἐχέφρονος ἐγγὺς ἀνάσσης, τόφρα λαθὼν πυλαωρὸν
ἑῷ ληίστορι ταρσῷ ἀπροϊδὴς ἀκίχητος ἐς οἰκίον ἤιεν
Ἑρμῆς εἴκελος ἠιθέῳ· ῥοδέῳ δέ οἱ ἀμφὶ προσώπῳ
ἀσκεπέος κεχάλαστο παρήορος ὁλκὸς ἐθείρης ἀμφιλαφής, στέψας
δὲ νεότριχος ἄκρα παρειῆς λεπτὸς ἀεξομένων ἐρυθαίνετο κύλος
ἰούλων ἀρτιφυὴς ἑκάτερθε περίδρομος· οἷα δὲ κῆρυξ ἠθάδα
ῥάβδον ἄειρεν· ἀθηήτῳ δὲ προσώπῳ ἐκ κεφαλῆς νεφέεσσι
κεκασμένος εἰς πόδας ἄκρους πιαλέης ἐκίχησε πεπαυμένα δεῖπνα
τραπέζης· οὐδέ μιν Ἠμαθίων σχεδὸν ἔδρακεν, οὐδὲ καὶ αὐτὴ
Ἁρμονίη καὶ Κάδμος ὁμέστιος, οὐ χορὸς ἀνδρῶν δούλιος·
Ἠλέκτρῃ δὲ θεουδέι φαίνετο μούνῃ Ἑρμῆς ποικιλόμυθος· ἑλὼν
δέ μιν εἰς μυχὸν οἴκου ἀπροϊδὴς ὀάριζε καὶ ἀνδρομέῃ
φάτο φωνῇ· Μητροκασιυνήτη, Διὸς εὐνέτι, χαῖρε, γυναικῶν
πασάων μετόπισθε μακαρτάτη, ὅττι Κρονίων κοιρανίην κόσμοιο
τεοῖς τεκέεσσι φυλάσσει, καὶ χθονὸς ἄστεα πάντα κυβερνήσει
σέο φύτλη, ἕδνα τεῆς φιλότητος, ἐμῇ δ’ ἅμα μητέρι Μαίῃ
ἄστρασιν ἑπταπόροισι συναστράψειας Ὀλύμπῳ σύνδρομος
Ἠελίοιο, συναντέλλουσα Σελήνῃ. εἰμὶ τεῆς, φιλότεκνε, γουῆς
ἐμφύλιος Ἑρμῆς, ἄγγελος ἀθανάτων τανυαίπτερος, οὐρανόθεν
δὲ ξείνιος ὑψιμέδων με τεὸς προέηκεν ἀκοίτης ἀμφὶ τεοῦ
ξείνοιο θεουδέος· ἀλλὰ καὶ αὐτὴ πείθεο σῷ Κρονίωνι, καὶ
Ἁρμονίην σέο κούρην πέμπε μολεῖν ἀνάεδνον ὁμόστολον ἥλικι
Κάδμῳ, καὶ Διὶ μακάρεσσι χαρίζεο· τειρομένους γὰρ ἀθανάτους
ὁ ξεῖνος ὅλους ἐσάωσεν ἀείδων· οὗτος ἀνὴρ μογέοντι τεῷ
χραίσμησεν ἀκοίτῃ, οὗτος ἀνὴρ ἐπέτασσεν ἐλεύθερον ἦμαρ
Ὀλύμπῳ. μή σε τεὴ θέλξειε γόῳ φιλομήτορι κούρη· ἀλλά μιν
εἰς ὑμένσιον ἀλεξικάκῳ πόρε Κάδμῳ πειθομένη Κρονίωνι καὶ
Ἄρεϊ καὶ Κυθερείῃ. ἰχνεύων δὲ τέταρτον ὑπὲρ πόντοιο
νοήσεις Ἁρμονίην πλώουσαν ὁμόστολον ἥλικι Κάδμῳ. ὣς
εἰπὼν ἐς Ὄλυμπον ἐύρραπις ἤιεν Ἑρμῆς αἰθύσσων πτερὰ
κοῦφα, τιταινομένων δὲ πεδίλων σύνδρομος ἠερίοισιν ἐρέσσετο
ταρσὸς ἀήταις. οὐδὲ γυνὴ Θρήισσα, κυβερνήτειρα Καβείρων,...
ἀλλὰ Διὸς σέβας εἶχε, καὶ Ἄρεος ἄζυγι κούρῃ ὄρθια
δινεύουσα νοήμοι δάκτυλα παλμῷ Ἁρμκονίην ἐκάλεσσε τύπῳ
τεχυήμονι φωνῆς· ἡ δὲ τιταινομένη βλεφάρων ἀντώτιον αἴγλην
Ἠλέκτρης ἀγέλαστον ἐδέρκετο κύκλον ὀπωπῆς, καὶ βαθὺν
ἀφράστοιο νεόσσυτον ὄγκον ἀνίης σιγαλέαι κήρθκε
ἐμκαντεύοντο παρειαί. παγθενικὴ δ’ ἀνέπαλτο καὶ ὡμάρτησε
τεκούσῃ εἰς δόμον αἰπύδμητον· ἀναπτύξασα δὲ μήτηρ
ἑπταμύχου θαλάμοιο πολυσφρήτιστον ὀχῆα λάινον οὐδὸν ἄμειψε·
φιλοστόργῳ δὲ μενοινῇ ἄστατα ταρβαλέης ἐλελίζετο γούνατα
νύμφης· καὶ παλάμην ῥοδόπηχυν ἑῆς ἀνεκούφινσε κούρης
δραξαμένη παλάμῃ χιονώδεϊ· καὶ τάχα φαίης ἥβην χειρὸς
ἔχουσαν ἰδεῖν λευκώλενον Ἥρην. ἀλλ’ ὅτε πορφυρέοισι πέδον
στείβουσα πεδίλοις λοίσθια μαρμαίροντος ἐδύσατο κύκλα
μελάθρου, παρθένον ἀχνυμένην Ἀτλαντιὰς ἵδρθε νύμφη εἰς
θρόνον εὐποίητον· ἀμοιβαίῳ δὲ καὶ αὐτὴ ἑζομένη στοιχηδὸν
ἐπ’ ἀργυροφεγγέι δίφρῳ ἀγγελίην Κρονίωνος ἀπειθέι πέφραδε
κούρῃ, καί μιν πάντα δίδαξεν, ὅσα βροτοειδέι μορφῇ
ἀλλοφανὴς ἅτε κοῦρος Ὀλύμπιος ἔννεπε κῆρυξ. παρθενικὴ δ’
ἀίουσα πολυπλάγκτους ὑμεναίους καὶ πόσιν ἀστήρικτον,
ὑπωρόφιον μετανάστην, ξεῖνον ἔχειν ἀπέειπε, καὶ ἐκ Διὸς
ὅσσα τοκῆος ξεινοδόκος Κάδμοιο βοοσσόος ἔννεπεν Ἐρμῆς· καὶ
πόσιν ἤθελε μᾶλλον ὁμόπτολιν, ὥς κεν ἀλύξῃ συζυγίην
φερέοκον ἀδωροδόκων ὑμεναίων· καὶ παλάμῃ κρατέουσα κατηφέι
χεῖρα τιθήνης δάκρυαι μυδαλέη πολυξμεμφέα ῥήξατο φωνήν· Μῆτερ
ἐμή, τί παθοῦσα τεὴν ἠρνήσαο κούρην; οὕτωι σεῖο θύγατρα
νεήλυδι φωτὶ συνάπτεις; ποῖον ἐμοί ποτε δῶρον ὁ ναυτίλος
ἐγγυαλίξει; ἦ ῥά μοι ἕδνα γάμων πρυμνήσια νηὸς ὀπάσσει;
οὐκ ἐδάην, φιλότεκνε, τεὴν ὅτι παῖδα φυλάσσεις, παρθενικὴν
λιπόπατριν, ἀλήμονας εἰς ὑμεναίους. ἄλλοι ἐμοὶ μνηστῆρες
ἀρείονές εἰσι πολῖται· τί χρέος ἦν ἀνάεδνον ἔχειν τινὰ
γυμνὸν ἀκοίτην ἀλλοδαπὸν περίφοιτον, ἀλυσκάζοντα τοκῆα;
ἀλλ’, ἐρέεις, Κρονίωνι τεῷ χραίσμησεν ἀκοίτῃ· πῶς Διὸς οὐ
γέρας ἔσχεν Ὀλύμπιον, εἴ περ Ὀλύμπου, ὡς ἐνέπεις,
προμάχιζε, καὶ οὐ Διὸς εὐνετις Ἥρη Ζηνὸς ἀοσσητῆρι
συνήρμοσε παρθένον Ἥβην; οὐ χατέει Κάδμονιο τεὸς πόσις
ὑψιμέδων Ζεύς· ἱλήκοι Κρονίδης· ἐψεύσατο θέσκελος Ἑρμῆς
ἀμφὶ Διὸς γενετῆρος· ἐγὼ δ’ οὐκ οἶδα πιθέσθαι, εἰ λίπε
θοῦρον Ἄρηα, κυβερνπητῆρα κυδοιμοῦ, καὶ βροτόν ἄνδρα
κάλεσσεν ἑοῦ συνάεθλον ἀγῶνος ὁ κρατέων κόσμοιο καὶ
αἰθέρος. ἆ μέγα θαῦμα, τοσσατίους Τιρῆνας ἐνεκλήισσε
βερέθρῳ, καὶ Κάδμου χατέεσκεν, ὅπως ἕνα μοῦνον ὀλέσσῃ.
οἶδας ἐμῶν πατέρων διδυμάονα σύγγονον εὐνήν· Ζεὺς προπάτωρ
ἐμὸς ἔσχε κασιγνήτης λέχος Ἥρης θεσμὸν ἔχων θαλάμων
ἐμφύλιον· ἀμφότεροι δὲ Ἄρης καὶ Κυθέρεια, μιῆς ἐπιβήτορες
εὐνῆς, Ἁρμονίης γενετῆρες, ἑνὸς γεγάασι τοκῆος, δέμνιον
ἀμφιέποντες ὁμόγνιον, ὤμοι ἀνάγκης· γνωταὶ γνωτὸν ἔχουσιν,
ἐγὼ λιπόπατριν ἀκοίτην. ὣς φαμένης ἀπένεψε γοήμονος
ὄμβρον ὀπωπῆς μήτηρ ἀσχαλόωσα· διχοστασίῃ δὲ μενοινῆς
Ἁρμονίην ᾤκτερπε, Διὸς δ’ ἀλέεινεν ἀπειλήν. ἀλλὰ
περισφίγξασα δέμας φρενοθελγέι κεστῷ κερδαλέῳ ζωοτῆρι
δολοφράδμων Ἀφροδίτη, καὶ χροῒ δυσαμένη φιλοτήσια φάρεα
Πειθοῦς Ἁρμονίης εὔοδμον ἐδύσατο παρθενεῶνα· καὶ τύπον
οὐρανίοιο μεταλλάξασα προσώπου Πεισινόῃ δέμας ἶσον ἐίσκετο
γεῖτονι κούρῃ, Κάδμον ἅ περ ποθέουσα, καὶ ὡς κρυθίῃ τινὶ
νούσῳ λεπταλέον πέμπουσα σέλας χλοάοντι προσώπῳ ἀμφιπόλους
ἔσσευε· παρεδριόωσα δὲ μούνῃ, οἷά περ αἰδομένη, δολίην
ἀνενείκατο φωνήν· Ὀλβίη, οἷον ἔχεις ἐνὶ δώμασι καλόν
ἀλήτην, οἷον ἔχεις μνηστῆρα, μακαρτάτη· οἷον ἀκοίτην
ὄψεαι ἱμερόεντα, τὸν οὐ λάχε παρθένος ἄλλη· ἀτρεκὲς
Ἀσσυρίης ἀπὸ πατρίδος αἷμα κομίζει, ἧχι ῥόος χαρίεντος
Ἀδώνιδος· ἱμερόεις γὰρ ἐκ Λιβάνου νέος οὗτος, ὅπῃ
Κυθέρεια χορεύει. ἤλιτον· οὐ τάχα Κάδμον ἐπιχθονίη τέκε
γαστήρ, ἀλλὰ Διὸς γένος ἔσχεν, ἑὴν δ’ ἐψεύσατο φύτλην.
οἶδα, πόθεν νέος οὗτος Ὀλύμπιος· εἴ ποτε Μαίῃ σύγγονον
Ἠλέκτρην Τιτήνιος ἤροσεν Ἄτλας, Ἁρμονίῃ πόσις ἦλθεν
ἀνεψιὸς ἄπτερος Ἑρμῆς, οὐδὲ μάτην Καδμῖλος ἀείδεται·
οὐρανίην γὰρ μορφὴν μοῦνον ἄμειψε καὶ εἰσέτι Κάδμος
ἀκούει. εἰ δὲ πέλει θεὸς ἄλλος ἔχων βροτοειδέα μορφήν,
Ἠμαθίων τάχα Φοῖβον ἑῷ ξείνισσε μελάθρῳ. παρθένε
πασιμέλουσα, μακαρτέρη ἐσσὶ τεκούσης εἰς πόθον, εἰς ὑμέναιον
Ὀλύμπιον· ἆ μέγα θαῦμα, λάθριος Ἠλέκτρην νυμφεύσατο μητίετα
Ζεύς, ἀμφαδὸν Ἁρμονίην μνηστεύεται αὐτὸς Ἀπόλλων· ὀλβίη,
ἣν ἐπόθησεν ἑκηβόλος· αἴθε καὶ αὐτῆς Πεισινόης σπεύσειεν
ἔχειν ὑμέναιον Ἀπόλλων· οὐ μὲν ἐγώ ποτε Φοῖβον ἀναίνομαι,
οἷά τε Δάφνη, οὐ νόον Ἁρμονίης μιμήσομαι· ἀλλὰ λιποῦσα
κλῆρον ἐμὸν καὶ δῶμα καὶ οὓς ποθέω γενετῆρας, ἵξομαι
Ἀπόλλωνι συνέμπορος εἰς ὑμεναίους. μέμνημαί ποτε τοῖον ἐγὼ
τύπον· ἡμετέρῳ γὰρ εἰς δόμον ὀμφήεντα συνεσπομένη γενετῆρι
Πύθιον εἶδον ἄγαλμα, καὶ ὡς τεὸν εἶδον ἀλήτην, ὠισάμην
Φοίβοιο πάλιν βρέτας ἐνθάδε λεύσσειν. ἀλλ’ ἐρέεις, ὅτι
Φοῖβος ἔχει χρυσαυγέα μίτρην· χρύσεος ἔπλετο Κάδμος ὅλον
δέμας· ἢν δ’ ἐθελήσῃς, δμῶας ἐμοὺς ἔχε πάντας ἀπείρονας,
ἀντὶ δὲ κείνου χρυσὸν ἐμὸν ξύμπαντα καὶ ἄργυρον
ἐγγυαλίξω, καὶ Τυρίης ὀπάσω βασιλήια πέπλα θαλάσσης καὶ
δόμον, ἢν ἐθέλῃς, πατρώιον· εἰ θέμις εἰπεῖν, δέχνυσο καὶ
γενέτην καὶ μητέρα, δέχνυσο πάσας ἀμφιπόλους, καὶ μοῦνον
ἐμοὶ πόρε τοῦτον ἀκοίτην. παρθένε, τί τρομέεις; σὺ μὲν
εἴαρι ποντοπορήσεις στεινὸν ὕδωρ πλώουσα, σὺν ἱμερόεντι δὲ
Κάδμῳ ὠκεανὸν περίμετρον ἐγὼ κατὰ χεῖμα περήσω. μὴ
τρομέοις ἁλὸς οἶδμα βαρύβρομον, ὅττι σαώσει εἰν ἁλὶ
φόρτον Ἔρωτος ἁλὸς θυγάτηρ Ἀφροδίτη. παρθένε, Κάδμον
ἔχεις, μὴ δίζεο θῶκον Ὀλύμπου. οὐ ποθέω στίλβουσαν
Ἐρυθραίην λίθον Ἰνδῶν, οὐ φυτὸν Ἑσπερίδων παγχρύσεον, οὐδέ
με τέρπει Ἡλιάδων ἤλεκτρον, ὅσον μία νυκτὸς ὀμίχλη, τῇ
ἔνι Πεισινόην προσπτύξεται οὗτος ἀλήτης. εἰ δὲ γένος
μεθέπεις ἐξ Ἄρεος, ἐξ Ἀφροδίτης, σοὶ γάμον ἄξιον εὗρε
γάμων ταμίη σέο μήτηρ. οὔ ποτε τηλίκον ἄνθος ἐσέδρακον·
αὐτόματον γὰρ εἰαρινὸν δώρημα φύσις δωρήσατο Κάδμῳ· εἶδον
ἐγὼ παλάμην ῥοδοδάκτυλον, εἶδον ὀπωπὴν ἡδὺ μέλι
στάζουσαν· ἐρωτοτόκου δὲ προσώπου ὡς ῥόδα φοινίσσουσι
παρηίδες, ἀκροφαῆ δὲ δίχροα χιονέων ἀμαρύσσεται ἴχνια
ταρσῶν μεσσόθι πορφύροντα, καὶ ὡς κρίνον εἰσὶν ἀγοστοί.
καλλείψω πλοκαμῖδας, ὅπως μὴ Φοῖβον ὀρίνω χροιῇ
ὀνειδίζουσα Θεραπναίης ὑακίνθου. εἴ ποτε δινεύων φρενοτερπέα
κύκλον ὀπωπῆς ὀφθαλμοὺς ἐλέλιζεν, ὅλη σελάγιζε Σελήνη
φέγγεϊ μαρμαίροντι, καὶ εἴ ποτε βόστρυχα σείσας αὐχένα
γυμνὸν ἔθηκεν, ἐφαίνετο Φωσφόρος ἀστήρ. χείλεα σιγήσαιμι·
τὸ δὲ στόμα, πορθμὸν Ἐρώτων, πειθὼ ναιετάουσα χέει μελιηδέα
φωνήν, καὶ Χάριτες μεθέπουσιν ὅλον δέμας· ἄκρα δὲ χειρῶν
αἰδέομαι κρίνειν, ἵνα μὴ γάλα λευκὸν ἐλέγξω· δέχνυσο
δειλαίην με συνέστιον· ἠιθέου δὲ δεξιτερῆς ψαύουσα καὶ
ἀμφαφόωσα χιτῶνα κρυπταδίης εὕροιμι παρήγορα φάρμακα νούσου·
αὐχένα γυμνὸν ἴδοιμι καὶ ἑζομένοιο πιέσσω δάκτυλον ὡς
ἀέκουσα, καὶ ἡμετέρου διὰ κόλπου τεθναίην ὅτε μοῦνον
ἀφειδέα χεῖρα χαλάσσας ἀμφοτέρων θλίψειεν ἐλεύθερον ἄντυγα
μαζῶν, χείλεσιν ἡμετέρουσι μεμυκότα χείλεα πήξας, τέρπων
ἀκροτάτοισι φιλήμασιν· ἠίθεον δὲ εἰσέτι πηχύνουσα καὶ εἰς
Ἀχέροντα περήσω αὐτομάτη, γλυκερὸν δὲ πολυκλαύτῳ παρὰ Λήθῃ
λέξω καὶ φθιμένοισιν ἐμὸν μόρον, ὥς κεν ἐγείρω οἶκτον
ὁμοῦ καὶ ζῆλον ἀθελγέι Περσεφονείῃ· καὶ Χαρίτων πνείοντα
φιλήματα κεῖνα διδάξω θηλυτέρας δυσέρωτας, ὅσας κτάνεν
ἱμερόεν πῦρ, καὶ νέκυας τελέσω ζηλήμονας, εἰ παρὰ Λήθῃ εἰς
Παφίην μετὰ πότμον ἔτι φθονέουσι γυναῖκες. ἕσπομαι, ἢν
ἐθέλῃς, καὶ ὁμόστολος, οὐ τρομέω δὲ πλαγκτοσύνην
ἀδίδακτον. ἀμείλιχε, γίνεο Κάδμου κουριδίη παράκοιτις· ἐγὼ
θαλαμηπόλος εἴην ἀμφοτέροις θεράπαινα, καὶ Ἁρμονίῃ καὶ
ἀκοίτῃ. ἀλλὰ πάλιν τρομέω σε, καὶ εἰ κρύπτειν μενεαίνεις,
μή ποτέ σοι διὰ λέκτρα χόλον καὶ ζῆλον ἐγείρω, ὅττι, θεά
περ ἐοῦσα καὶ αἰθέρος ὄρχαμος, Ἥρη Ζηνὸς ἐπιχθονίῃσι
νόθαις ἀλόχοισι μεγαίρει· Εὐρώπῃ κεχόλωτο καὶ ἤκαχεν
ἄστατον Ἰώ· οὐδὲ θεὰς μεθέηκε· χολωομένης δὲ τεκούσης
ἤλασεν ὠδίνουσαν Ἄρης ἐγκύμονα Λητώ. εἰ μὴ ζῆλος ἔχει
σε, πόθων ἵνα φάρμακον εὕρω, εἰς μίαν ἠριγένειαν ἐμοὶ
πόρε τοῦτον ἀκοίτην, ναί, λίτομαι, καὶ νυκτὸς ἕνα δρόμον·
εἰ δὲ μεγαίρεις, χειρὶ τεῇ με δάιξον, ὅπως ἄμπαυμα νοήσω
τηλίκον ἀπρήυντον ἀεὶ κατὰ νύκτα καὶ ἠῶ ἐνδόμυχον
μεθέπουσα περὶ φρένα βοσκόμενον πῦρ. εἶπε, καὶ Ἁρμονίην
φυγοδέμνιον ἤλασε κεστῷ εἰς πλόον οἰστρήσασα πόθῳ
πειθήμονα κούρην. ἡ δὲ μεταστρέψασα νόον διδυμάονι βουλῇ
ξεῖνον ἔχειν μενέαινε καὶ ἤθελε πατρίδα ναίειν, καί τινα
μῦθον ἔειπεν ἱμασσομένη νόον οἴστρῳ· Ὤμοι, τίς μετάμειψεν
ἐμὴν φρένα; σώζεο, πάτρη, χαίροις, Ἠμαθίων καὶ πᾶς δόμος·
ἄντρα Καβείρων, χαίρετε, καὶ σκοπιαὶ Κορυβαντίδες· οὐκέτι
λεύσσω μητρῴης Ἑκάτης νυχίην θιασώδεα πεύκην. σώζεο,
παρθενίη, νυμφεύομαι ἡδέι Κάδμῳ· Ἄρτεμι, μὴ νεμέσα, χαροπῆς
ἁλὸς οἶδμα περήσω. ἀλλ’ ἐρέεις, ὅτι πόντος ἀμείλιχος·
οὐκ ἀλεγίζω μαινομένου ῥοθίοιο, συνολλυμένους δὲ δεχέσθω
Ἁρμονίην καὶ Κάδμον ἐμὸν μητρώιον ὕδωρ. ἕσπομαι ἡβητῆρι
γάμους βοόωσα θεάων· εἰ μὲν ἐς ἀντολίην με φέρει πλώουσαν
ἀκοίτης, ἵμερον Ὠρίωνος ἐς Ἠριγένειαν ἐνίψω, καὶ Κεφάλου
θαλάμων μιμνήσκομαι· εἰ δέ ποτ’ ἔλθω εἰς δύσιν ἀχλυόεσσαν,
ἐπ’ Ἐνδυμίωνι καὶ αὐτὴ Λατμιὰς ἶσα παθοῦσα παρηγορέει με
Σελήνη. τοῖα νοοπλανέεσσι μεληδόσιν ἤπυε κούρη ἄσχετος
ἱμερόεντι δαϊζομένη νόον οἴστρῳ· καὶ κινυρῇ ῥαθάμιγγι
διαινομένοιο προσώπου Ἠλέκτρης κύσε χεῖρα καὶ ὄμματα καὶ
πόδας ἄκρους καὶ κεφαλὴν καὶ στέρνα, καὶ Ἠμαθίωνος ὀπωπὴν
χείλεσιν αἰδομένοισι, κασιγνήτου περ ἐόντος, πάσας δ’
ἀμφιπόλους ἠγκάζετο· μυρομένη δὲ τυκτὰ πολυγλυφέων ἠσπάσσατο
κύκλα θυράων ἄπνοα καὶ κλιντῆρα καὶ ἕρκεα παρθενεῶνος·
πατρῴην δὲ λαβοῦσα κόνιν προσπτύξατο κούρη. καὶ τότε χειρὸς
ἔχουσα θεῶν ὑπὸ μάρτυρι πομπῇ Ἁρμονίην ἀνάεδνον
ὀφειλομένην φέρε Κάδμῳ Ἠλέκτρη, χυτὸν ὄμβρον ἀποσμήξασα
προσώπου. Κυπριδίην δὲ θύγατρα λαβὼν ἠῷος ὁδίτης γρηὶ σὺν
ἀμφιπόλῳ λίπε δώματα, δῶρον ἀνάσσης λάτριν ἔχων πομπῆα δῑ
ἄστεος ἄχρι θαλάσσης. παρθενικὴν δ’ ὁρόωσα παρ’ ᾐόνας
ὑψόθι πόντου ξείνῳ ἐφεσπομένην, φλογερῇ ζείουσαν ἀνάγκῃ,
Κύπριδι μεμφομένη φιλοκέρτομος ἴαχε Μήνη· Κύπρι, καὶ εἰς σέο
τέκνα κορύσσεαι, οὐδὲ καὶ αὐτῆς ὑμετέρης ὠδῖνος ἐφείσατο
κέντρον Ἐρώτων; ἥν τέκες, οὐκ ἐλέαιρες, ἀμείλιχε; καὶ
τίνα κούρην οἰκτείρεις ἑτέρην, ὅτε σὸν γένος εἰς πόθον
ἕλκεις; πλάζεο καὶ σύ, φίλη· Παφίης τέκος εἰπὲ τεκούσῃ·
(κερτομέει Φαέθων σε, καὶ αἰσχύνει με Σελήνη.) Ἁρμονίη,
λιπόπατρι δυσίμερε, κάλλιπε Μήνῃ νυμφίον Ἐνδυμίωνα, καὶ
ἄμφεπε Κάδμον ἀλήτην, τλῆθι φέρειν πόνον ἶσον, ἐρωτοτόκῳ
δὲ μερίμνῃ μνώεο καὶ σὺ καμοῦσα ποθοβλήτοιο Σελήνης. ὣς
φαμένης ἑτάρους ὑπὲρ ᾐόνα Κάδμος ἐπείγων ὁλκάδος
ἰθυπόροιο παλίμπορα πείσματα λύσας εἰαρινῷ κόλπωσεν
ἀχείμονι λαῖφος ἀήτῃ· διχθαδίους δὲ κάλωας ἐφαψάμενός τινι
γόμφῳ δουροπαγές πόμπευε δῑ οἴδματος ἅρμα θαλάσσης, ἰσάζων
ἑκάτερθε νεὼς πόδας, οἷα δὲ Φοῖνιξ, ναυτιλίης νοέων
πατρώιον ἠθάδα τέχνην, πηδαλίῳ παρέμιμνεν· ἐπὶ πρύμνῃ δὲ
καὶ αὐτὴν Ἁρμονίην ἄψαυστον ὁμόπλοον ἵδρυε κούρην νηὸς
ἰδὼν ξείνὁ??)ς ἐπιβήτορας, οὓς τότε ναῦται μισθοφόρους
ἐδέχοντο. καὶ ἠρέμα σύμπλοος ἀνὴρ ἀμφοτέρους ὁρόων
ἐκεράσσατο θαύματι φωνήν· Αὐτὸς Ἔρως πέλεν οὗτος ὁ
ναυτίλος· οὐ νέμεσις γὰρ υἷα τεκεῖν πλωτῆρα θαλασσαίην
Ἀφροδίτην· ἀλλὰ βέλος καὶ τόξον ἔχει καὶ πυρσὸν ἀείρει
βαιὸς Ἔρως πτερύγεσσι κεκασμένος· εἰσορόω δὲ ὁλκάδα
Σιδονίην. Δολόεις τάχα φώριος Ἄρης ἕζεται ἐν πρύμνῃσιν
ἔσω Λιβάνοιο κομίζων ἑσπερίην πλώουσαν ἀπὸ Θρῄκης
Ἀφροδίτην. ἵλαθι, μῆτερ Ἔρωτος, ἀκυμάντῳ δὲ γαλήνῃ
πέμπέ μοι ἴκμενον οὖρον ἀχείμονι μητρὶ θαλάσσῃ. τοῖον
ἔπος λαθραῖον ὁμόπλοος ἔννεπεν ἀνὴρ λοξὸς ἐς Ἁρμονίην
ἀντώπιον ὄμμα τιταίνων. καὶ πλόον ἤνυσε Κάδμος ἐς Ἑλλάδα,
Φοιβάδος ὀμφῆς οἶστρον ἔχων πραπίδεσσι, Διὸς δέ οἱ αἰὲν
ἐπείγων ἔνθεος ἀπλανέεσσιν ἐπέτρεχε μῦθος ἀκουαῖς. ἔνθα
Πανελλήνεσσι νεώτερα δῶρα τιταίνων ἀρχεκάκου Δαναοῖο φερέσβιον
ἔκρυφε τέχνην, ὑδροφόρου Δαναοῖο· τί γὰρ πλέον εὗρεν
Ἀχαιοῖς, εἴ ποτε χαλκείῃσι πεδοσκαφέεσσι μακέλλαις χάσματος
οὐδαίοιο χυτὸν κενεῶνα κολάψας δίψιον Ἄργος ἔπαυσε,
κονιομένοις δὲ πολίταις ὑγρὰ ποδῶν ἐπίβαθρα πόρεν, ξεινήιον
ὕδωρ, ἐκ βυθίων λαγόνων ὀλίγον ῥόον; αὐτὰρ ὁ πάσῃ
Ἑλλάδι φωνήεντα καὶ ἔμφρονα δῶρα κομίζων γλώσσης ὄργανα
τεῦξεν ὁμόθροα, συμφυέος δὲ ἁρμονίης στοιχηδὸν ἐς ἄζυγα
σύζυγα μίξας γραπτὸν ἀσιγήτοιο τύπον τορνώσατο σιγῆς, πάτρια
θεσπεσίης δεδαημένος ὄργια τέχνης, Αἰγυπτίης σοφίης
μετανάστιος, ἦμος Ἀγήνωρ Μέμφιδος ἐνναέτης ἑκατόμπυλον
ᾤκισε Θήβην· καί, ζαθέων ἄρρητον ἀμελγόμενος γάλα βίβλων,
χειρὸς ὀπισθοπόροιο χαράγματα λοξὰ χαράσσων ἔγραφεν ἀγκύλα
κύκλα· καὶ Αἰγυπτίου Διονύσου εὔια φοιτητῆρος Ὀσίριδος
ὄργια φαίνων μύστιδος ἐννυχίας τελετὰς ἐδιδάσκετο τέχνης,
καὶ κρυφίῃ μάγον ὕμνον ἀνέκλαγε θυιάδι φωνῇ λεπτὸν ἔχων
ὀλόλυγμα· λιθοξοάνοιο δὲ νηοῦ γλυπτὰ βαθυνομένῳ κεχαραγμένα
δαίδαλα τοίχῳ κουρίζων δεδάηκε· πολυφράστῳ δὲ μενοινῇ
μετρήσας φλογόεσσαν ἀνηρίθμων ἴτυν ἄστρων καὶ δρόμον
Ἠελίοιο μαθὼν καὶ μέτρον ἀρούρης, χειρὸς ἐυστροφάλιγγος
ὁμόπλοκα δάκτυλα κάμψας, ἄστατα κύκλα νόησε παλιννόστοιο
Σελήνης, πῶς τρισσαῖς ἑλίκεσσι μετάτροπον εἶδος ἀμείβει,
ἀρτιφαής, διχόμηνις, ὅλῳ στίλβουσα προσώπῳ, πῶς δὲ
συναπτομένη καὶ ἀπόρρυτος ἄρσενι πυρσῷ ἠελίου γενετῆρος
ἀμήτορι τίκτεται αἴγλῃ, πατρὸς ὑποκλέπτουσα παλιμφυὲς
αὐτόγονον πῦρ. τοῖος ἔην· καὶ κραιπνὸς Ἀχαιίδος ἄστεα
βαίνων ναυτιλίην μεθέηκε· σὸν Ἁρμονίῃ δὲ κομίζων ἑσμὸν
ἁλιπλανέων ἑτάρων χερσαῖον ὁδίτην ἅρμασιν ἱππείοισι καὶ
ἀχθοφόροισιν ἁμάξαις μαντῴοις ἀδύτοισιν ἐπέστιχεν· ἔνθα
κιχήσας Δελφὸν ἀσιγήτοιο μεσόμφαλον ἄξονα Πυθοῦς μαντοσύνην
ἐρέεινε, καὶ ἔμφρονα Πύθιος ἄξων κυκλόθεν αὐτοβόητος
ἐθέσπισε κοιλάδι φωνῇ· Κάδμε, μάτην, περίφοιτε, πολυπλανὲς
ἴχνος ἑλίσσεις· μαστεύεις τινὰ ταῦρον, ὃν οὐ βοέη τέκε
γαστήρ, μαστεύεις τινὰ ταῦρον, ὃν οὐ βροτὸς οἶδε κιχῆσαι·
Ἀσσυρίην ἀπόειπε, τεῆς δ’ ἡγήτορα πομπῆς ἄμφεπε βοῦν
χθονίην, μὴ δίζεο ταῦρον Ὀλύμπου· νυμφίον Εὐρώπης οὐ
βουκόλος οἶδεν ἐλαύνειν· οὐ νομόν, οὐ λειμῶνα μετέρχεται,
οὔ τινι κέντρῳ πείθεται, οὐ μάστιγι κελεύεται· οἶδεν
ἀείρειν Κύπριδος ἁβρὰ λέπαδνα καὶ οὐ ζυγόδεσμον ἀρότρων,
αὐχένα μοῦνον Ἔρωτι καὶ οὐ Δήμητρι τιταίνει. ἀλλὰ πόθον
Τυρίοιο τεοῦ γενετῆρος ἐάσας μίμνε παρ’ ἀλλοδαποῖσι, καὶ
Αἰγυπτίης σέο Θήβης πατρίδος ἄστυ πόλισσον ἐπώνυμον, ἧχι
πεσοῦσα εὐνήσει βαρύγουνον ἑὸν πόδα δαιμονίη βοῦς. ὣς
φάμενος τριπόδων ἐπεκοίμισε θυιάδα φωνήν, καὶ ῥία Παρνησσοῖο
τινάσσετο Φοιβάδος ἠχοῦς γείτονος εἰσαΐοντα, καὶ ὀμφήεντι
ῥεέθρῳ Κασταλίης πάφλαζε νοήμονος ἔνθεον ὕδωρ. εἶπε θεός·
καὶ Κάδμος ἐχάζετο καὶ παρὰ νηῷ βοῦν ἴδε, νισσομένῃ δὲ
συνέστιχεν· ἑσπόμενοι δὲ ἀνέρες ἀπλάγκτοιο βοὸς βραδυπειθέι
χηλῇ φειδομένην ἰσόμετρον ἐποιήσαντο πορείην ὀτρηροὶ
θεράποντες· ὅθεν τότε Κάδμος ὁδεύων ἱερὸν ἔδρακε χῶρον
ἐπόψιον, ἧχι νοήσας Πύθιος ἐννεάκυκλον ὀρειάδος ὁλκὸν
ἀκάνθης εὔνασε Κιρραίης θανατηφόρον ἰὸν ἐχίδνης. Παρνησσοῦ
δὲ κάρηνα λιπὼν μετανάστιος ἀνὴρ Δαυλίδος ἔστιχεν οὖδας
ὁμούριον, ἔνθεν ἀκούω σιγαλέης λάλον εἷμα δυσηλακάτου
Φιλομήλης, Τηρεὺς ἣν ἐμίαινεν, ὅτε ζυγίη φύγεν Ἥρη
συζυγίην ἀχόρευτον ὀρεσσαύλων ὑμεναίων, κούρη δ’ ἀστορέεσσιν
ἐπεστενάχιζε χαμεύναις εἰνοδίου θαλάμοιο, λιπογλώσσοιο δὲ
κούρης μυρομένης Θρήισσαν ἀναγκαίην Ἀφροδίτην δάκρυσι
μιμηλοῖσι λιπόθροος ἔστενεν Ἠχώ, παρθενικὴν φυγόδεμνον
ὀδυρομένη Φιλομήλην, ὁππότε φοινήεντι μεμιγμένον αἵματος
ὁλκῷ γλώσσης ἀρτιτόμοιο συνέβλυεν αἷμα κορείης· καὶ Τιτυοῦ
πόλιν εἶδεν, ὅπῃ θρασὺς υἱὸς Ἀρούρης ἄλσεα καλλιπέτηλα
διαστείχων Πανοπῆος ἁγνὰ βιαζομένης ἀνεσείρασε φάρεα Λητοῦς·
καὶ ποδὸς ἴχνος ἔθηκε Ταναγραίῳ κενεῶνι, ἐκ δὲ Κορωνείης
Ἁλιάρτιον οὖδας ἀμείβων Θεσπιέων τε πόληα βαθυκνήμους τε
Πλαταιὰς Ἀονίης σχεδὸν ἦλθε πέδον Βοιωτὸν ὁδεύων, ἧχί
ποτ’ Ὠρίωνα, δυσίμερον υἱέα γαίης, σκορπίος, ἀστόργοιο
βοηθόος ἰοχεαίρης, τηλίκον ἐπρήνιξεν, ἀνυμφεύτοιο θεαίνης
ἀκροτάτην ἔτι πέζαν ἀναστείλαντα χιτῶνος, ὁ βραδὺς
ἑρπύζων, χθόνιον τέρας, ἀντιβίου δὲ ταρσὰ χαλαζήεντι τυχὼν
ἐχαράξατο κέντρῳ. καὶ γαίης ἐπέβη Χαιρωνίδος, ἔνθα κονίην
ἀργυφέην τέμνουσα βοὸς λευκαίνετο χηλή, καὶ κραναῆς μεθέπων
πολυκαμπέα κύκλα πορείης λευκὰ κονιομένων ἀπεσείσατο λύματα
ταρσῶν. καὶ βοὸς ὀμφήεσσα χαμευνάδος ὤκλασε χηλὴ ἄστεος
ἐσσομένοιο προάγγελος. ἀλλ’ ὅτε Κάδμῳ Πύθιον οὐδαίης
ἐτελείετο θέσφατον ἠχοῦς, βοῦν ἱερὴν θυόεντι διαστήσας παρὰ
βωμῷ δίζετο πηγαίων ὑδάτων χύσιν, ὄφρα καθήρῃ μαντιπόλους
ἕο χεῖρας, ἐπισπείσῃ δὲ θυηλαῖς ἁγνὸν ὕδωρ· οὔ πω γὰρ
ἐν οἰνοφύτοισιν ἀλωαῖς ἁβρὸς ἀεξομένης ἀνεφαίνετο καρπὸς
ὀπώρης. καὶ πόδας ἐστήριξε δρακοντοβότῳ παρὰ Δίρκῃ· στῆ
δὲ ταφών, ὅθι λοξὰ φανεὶς ὀφιώδεϊ δεσμῷ Ἄρεος
αἰολόνωτος ὄφις μιτρώσατο πηγήν, καὶ στρατὸν ἐπτοίησεν,
ὅσος πολὺς ἕσπετο Κάδμῳ· τὸν μὲν ὑπὸ στέρνοισι δακὼν
χαροποῖσι γενείοις, τὸν δὲ δαφοινήεντι τυχὼν ἐχάραξεν
ὀδόντι, ἄλλου μαρναμένοιο βιοσσόον ἧπαρ ἀμύξας θῆκε νέκυν·
ψαφαρὴ δὲ κατ’ αὐχένος ἔρρεε χαίτη αὐτομάτη, πλαδαροῖο
διειλυαθεῖσα καρήνου· ἄλλον ἀνεπτοίησε θορὼν ὑπὲρ ἄντυγα
κόρσης ἀνδρομέης, ἑτέρου δὲ διέτρεχεν ἀνθερεῶνος ἄσχετος,
ἰοβόλῳ δὲ βαλὼν ὀφθαλμὸν ἐέρσῃ μαρμαρέην ἤχλυσε
μεμυκότος ὄμματος αἴγλην· ἄλλου ταρσὸν ἔμαρψε, χαρασσόμενον
δὲ γενείῳ εἶχε δακών, καὶ χλωρὸν ἀνήρυγεν ἀφρὸν ὀδόντων
εἰς δέμας ἠιθέοιο, πελιδναίῳ δὲ σιδήρῳ ἰσοφυὴς χλοάοντι
διεψύχθη δέμας ἰῷ· ἄλλου φυσιόωντος ὑπὸ πληγῇσι γενείων
ἀσταθέες μήνιγγες ἐκυμαίνοντο καρήνου δήγματι φαρμακόεντι, δῑ
ἐγκεφάλου δὲ χυθέντος μυδαλέῳ μυκτῆρι κατάσσυτος ἔρρεεν
ἰχώρ. καὶ ταχὺς ἀμφιέλικτος ἐπὶ κνήμῃσιν ἀνέρπων Κάδμον
ἀπειλητῆρι δράκων ἐζώσατο δεσμῷ, καὶ δέμας ὀρθώσας μελέων
ἐπιβήτορι παλμῷ ταυρείης περίκυκλον ἐς ὀμφαλὸν ἆλτο
βοείης· καὶ σκολιαῖς ἑλίκεσσι πόδας μιτρούμενος ἀνὴρ
ὁλκαίῃ βαρύδεσμος ἐχιδναίῃ κάμε σειρῇ, φόρτον ἔχων
δασπλῆτα, βαρυνόμενον δὲ φορῆα ὄρθιον ἑστηῶτα κατέσπασεν εἰς
πέδον ἕλκων, καὶ στόμα πικρὸν ἔλυσε, δυσηλεγέος δὲ χανόντος
φοίνιος ὠμοβόρου πυλεὼν εὐρύνετο λαιμοῦ, καὶ κεφαλὴν
δόχθωσε, τινασσομένου δὲ καρήνου ὑψιτενὴς ἐλέλικτο μέσος
κυρτούμενος αὐχήν. ἀλλ’ ὅτε Κάδμος ἔκαμνε, τότε σχεδὸν
ἦλθεν Ἀθήνη ἐσσομένης δονέουσα προάγγελον αἰγίδα νίκης
Γοργείῳ κομόωσαν ἐχιδνήεντι καρήνῳ, καί οἱ ἀτυζομένῳ
λαοσσόος ἴαχε δαίμων· Κάδμε, Γιγαντοφόνοιο Διὸς συνάεθλε
κυδοιμοῦ, δειμαίνεις ἕνα μοῦνον ἰδὼν ὄφιν; ἐν δὲ κυδοιμοῖς
σοὶ πίσυνος Τυφῶνα κατεπρήνιξε Κρονίων τοσσατίοις κομόωντα
δρακοντείοισι καρήνοις. παύεο θηρείων τρομέων συριγμὸν
ὀδόντων· Παλλὰς ἐποτρύνει σε, καὶ οὐ φονίῃ παρὰ Δίρκῃ
ῥύσεται ἑρπηστῆρα φυλάκτορα χάλκεος Ἄρης. ἀλλά,
καταφθιμένοιο λαβὼν δασπλῆτας ὀδόντας θηρός, ἐχιδνήεντι
περισπείρας χθόνα καρπῷ κεῖρε Γιγαντείης ὀφιώδεα λήια
χάρμης, γηγενέων δὲ φάλαγγας ἑνὶ ξύνωσον ὀλέθρῳ πέντε
λιπὼν ζώοντας· ἐπεσσομένῃσι δὲ Θήβαις σπαρτῶν ἀγλαόκαρπος
ἀνασταχύοιτο γενέθλη. ὣς φαμένη θάρσυνε τεθηπότα Κάδμον
Ἀθήνη, καὶ βαθὺν ἠνεμόεντι κατέγραφεν ἠέρα ταρσῷ, δυσαμένη
Διὸς οἶκον. ὁ δὲ τραφερῇ παρὰ βώλῳ μάρμαρον εὐρυάλωος
ἐύτροχον οὖρον ἀρούρης ἵστατο κουφίζων κραναὸν βέλος,
ἰθυπόρῳ δὲ ἄκρα δρακοντείοιο καρήατος ἔθλασε πέτρῳ·
θηγαλέην δὲ μάχαιραν ἐρυσσάμενος παρὰ μηροῦ αὐχένα θηρὸς
ἔτεμνεν· ἀπαμηθεῖσα δὲ κόρση σώματος ἐκτὸς ἔμιμνε,
κυλινδομένη δὲ κονίῃ ἠθάδα κύκλον ἕλισσε παλίλλυτον
ἄστατος οὐρή, καὶ δαπέδῳ τετάνυστο δράκων νέκυς. ἀμφὶ δὲ
νεκρῷ θοῦρος Ἄρης βαρύμηνις ἀνέκραγε· χωομένου δὲ Κάδμος
ἀμειβομένων μελέων ἑλικώδεϊ μορφῇ ἀλλοφυὴς ἤμελλε παρ’
Ἰλλυρίδος σφυρὰ γαίης ξεῖνον ἔχειν ἴνδαλμα δρακοντείοιο
προσώπου. ἀλλὰ τὰ μὲν πέπρωτο μετὰ χρόνον. αὐτὰρ ὁ μέσσῃ
χαλκείῃ κυνέῃ συνελέξατο καρπὸν ὀλέθρου, θηρείων γενύων
βλοσυρὸν θέρος· ἐνδαπίης δὲ Παλλάδος ὑβὸν ἄροτρον ἀπ’
ὀργάδος εἰς χθόνα σύρων καὶ χαροπῆς ἀρόσας πολεμητόκον
αὔλακα γαίης ἰοβόλων ἔσπειρε πολύστιχον ὄγμου ὀδόντων.
καὶ στάχυς αὐτολόχευτος ἀνηέξητο Γιγάντων, ὧν ὁ μὲν
ὑψικάρηνος ἀνέδραμεν ἄκρα τιταίνων στήθεος εὐθώρηκος, ὁ δὲ
προθορόντι καρήνῳ φρικτὸν ἀνοιγομένης ὑπερέσχεθεν ὦμον
ἀρούρης· ἄλλος ἄνω προύκυψεν ἐς ὀμφαλόν, ὃς δ’ ἐπὶ
γαίῃ ἡμιτελὴς ἀνέτελλε πεδοτρεφὲς ὅπλον ἀείρων· ἄλλος
ὑπερκύπτοντα λόφον προβλῆτα τιταίνων οὔ πω στέρνον ἔφαινε,
καὶ εἰσέτι μητρὸς ἀνέρπων ἐκ λαγόνων κατὰ βαιὸν ἀταρβέι
μάρνατο Κάδμῳ τεύχεσιν αὐτοφύτοις κεκορυθμένος· ἆ μέγα
θαῦμα, ὥπλισεν Εἰλείθυια, τὸν οὐ μαιώσατο μήτηρ· καί τις
ἀνηκόντιζεν ὁμόγνιον ἔγχος ἀφάσσων ἡμιφανής, ὁ δὲ κοῦφος
ὅλον δέμας εἰς φάος ἕλκων ἄκρα ποδῶν ἀτέλεστα πεπηγότα
λεῖπεν ἀρούρῃ. οὐ μὲν ἐφημοσύνης ἐπελήσατο Κάδμος Ἀθήνης,
ἀλλὰ παλιμφυέων καλάμην ἤμησε Γιγάντων· τὸν μὲν ὑπὲρ
μαζοῖο βαλὼν ἀνεμώδεϊ λόγχῃ, τὸν δὲ κατὰ κληῖδα παρὰ
πλατὺν αὐχένα τύψας ὀστέα λαχνήεντος ἀνέσχισεν ἀνθερεῶνος·
ἄλλον ἀκοντιστῆρι βαλὼν ἐχαράξατο πέτρῳ γαστέρος ἄχρι
φανέντα· καὶ αἵματος αἰνογιγάντων ἐκχυμένου ποταμηδὸν Ἄρης
ὠλίσθανε λύθρῳ φοινίξας ἑὰ γυῖα, παρισταμένης δὲ κυδοιμῷ
πορφυρέῃ ῥαθάμιγγι χιτὼν ἐρυθαίνετο Νίκης. ἄλλου
μαρναμένοιο παρ’ ἰσχίον ἄορι τύψας συμφυέος διέκερσε σὺν
ἰξύι νῶτα βοείης. καὶ φόνος ἄσπετος ἔσκε· δαϊζομένων δὲ
Γιγάντων λοίγιος αἱμαλέης ἀνεκήκιεν αὐλὸς ἐέρσης ἄορι
θεινομένων. ὁ δὲ Παλλάδος ἔμφρονι βουλῇ γηγενέων τινὰ
πέτρον ἐπῃώρησε καρήνων· οἱ δὲ δαφοινήεντι πόθῳ μεθύοντες
Ἐνυοῦς Ἄρεϊ βακχεύθησαν, ὁμογνήτῳ δὲ σιδήρῳ ἀλλήλων
ὀλετῆρες ἐτυμβεύοντο κονίῃ. ἄλλῳ δ’ ἄλλος ἔριζεν·
ἐρευθιόωντι δὲ λύθρῳ στικτὰ διαινομένης ἐμελαίνετο νῶτα
βοείης γηγενέος κταμένοιο· κατουδαίης δὲ μαχαίρης γνωτοφόνῳ
γλωχῖνι δαΐζετο καρπὸς ἀρούρης. πέμπτον ἔτι σκοπίαζε καὶ
Ἀκταίωνα νοήσεις, τὸν κεμὰς οὐκ ὤδινε, κυνοσπάδα νεβρὸν
ἀλήτην. ἀλλ’ ὅτε δὴ πολέμων ὀφιώδεα λήια κείρων Κάδμος
ὀδοντοφύτων καλάμην ἤμησε Γιγάντων, σπένδων λύθρον Ἄρηι
θαλύσια δηιοτῆτος, φαιδρύνας ἑὰ γυῖα δρακοντοβότῳ παρὰ
Δίρκῃ Δελφίδα βοῦν ἱέρευσε θεοδμήτων ἐπὶ βωμῶν, Παλλάδι
καλὸν ἄγαλμα. Καταρχομένῳ δὲ θυηλὰς δίζυγες ἔνθα καὶ ἔνθα
περιρραίνοντο κεραῖαι οὐλοχύταις· ὁ δὲ γυμνὸν ἑλὼν παρὰ
γείτονι μηρῷ φάσγανον Ἀσσυρίοιο παρήορον ἐκ τελαμῶνος
ἀκροτάτην τρίχα τάμνε τανυρρίνοιο καρήνου ἄορι κωπήεντι·
Θεοκλύμενος δὲ κεραίης δραξάμενος μόσχοιο παλίντονον εἴρυσε
δειρήν, αὐχενίους δὲ τένοντας ἀπηλοίησε Θυέστης ἀμφιτόμῳ
βουπλῆγι, καὶ αἱμαλέῳ βοὸς ὁλκῷ λάινος Ὀγκαίης
ἐρυθαίνετο βωμὸς Ἀθήνης, καὶ βοέου κερόεντος ἀρασσομένοιο
μετώπου πρηνὴς μόσχος ἔπιπτε· δαϊζομένης δὲ σιδήρῳ πλευρὰ
διατμήξαντες ἐμιστύλαντο μαχαίρῃ, καὶ βοέην τρηχεῖαν
ἐγυμνώσαντο καλύπτρην ἐκταδίην· ὁ δὲ φαιδρὸν ἐπὶ χθονὶ
φᾶρος ἑλίξας αὐτὸς ἄναξ πεπόνητο, καὶ εὐφυέων κρέα μηρῶν
ὠμὰ διατμήξας ἐκαλύψατο δίξυγι δημῷ μιστύλλων κατὰ βαιόν,
ἐπ’ ἀνθρακιῇ δὲ τανύσσας σπλάγχνα σιδηρείοισι πεπαρμένα
μακρὰ κορύμβοις εἴρυσεν, ὀπτήσας ἁπαλῷ πυρί· μεσσοπαγῆ δὲ
ἀκροπόρῳ στοιχηδὸν ἄγων τετορημένα χαλκῷ ἀνθοκόμου
κατέθηκε χαμαιζήλοιο τραπέζης δαιτρός, ἐπασσυτέρους ὀβελοὺς
ζείοντας ἀείρας. καὶ θυόεις ἐλέλικτο δῑ ἠέρος ἀτμὸς
ἀλήτης Ἀσσυρίης λιβάνοιο. τελειομένης δὲ θυηλῆς δεῖπνον
ἔην, καὶ Κάδμος ἑλὼν ἐπένειμεν ἑκάστῳ κεκριμένης ὀρέγων
ἰσοελκέα μοῖραν ἐδωδῆς. δαιτυμόνων δὲ φάλαγγες ἐπ’
εὐκύκλοιο τραπέζης εἰλαπίνης ἀπέθεντο πόθον κεκορηότι θυμῷ.
οὐδὲ δρακοντοφόνῳ καμάτων τέλος ἔπλετο Κάδμῳ, ἀλλὰ μεθ’
ἑρπηστῆρα, μετ’ ἄγρια φῦλα Γιγάντων, Ἐκτήνων προμάχοισι καὶ
Ἄονι μάρνατο λαῷ βάρβαρον ἀμώων στάχυν Ἄρεος, ἀγχιπόροις
δὲ ἔχραε Τεμμίκεσσι· καλεσσαμένῳ δὲ μαχητὰς ποικίλος ἑσμὸς
ἵκανε περικτιόνων ἐπικούρων. καὶ διδύμαις στρατιῇσιν Ἔρις
ξύνωσεν Ἐνυῷ φύλοπιν ὠδίνουσα· συνερχομένων δὲ κυδοιμῷ
τόξον ἐκυκλώθη, δόρυ πάλλετο, σείετο πήληξ, καὶ βέλος
ἐρροίζησεν, ἐπ’ ὀμφαλόεντι δέ κύκλῳ βαλλομένη μυλόεντι
λίθῳ σμαράγησε βοείη. καὶ κταμένων ῥέεν αἷμα· πολὺς δ’
ἐπὶ φορβάδι γαίῃ ἡμιθανής προκάρηνος ἀνὴρ κεκύλιστο
κονίῃ. καὶ στρατὸς ἀντιβίων ἱκέτης ἐκλίνετο Κάδμῳ· λῦτο
δ’ ἀγών. Φονίην δὲ μετὰ στροφάλιγγα κυδοιμοῦ Κάδμος
ἀπυργώτοιο θεμείλια πήγνυε Θήβης. πολλαὶ δ’ ἔνθα καὶ ἔνθα
μεριζομένων κενεώνων αὔλακες ἐτμήγοντο, πολυσχιδέων δὲ
κελεύθων ἕδρανα καρχαρόδοντι βοῶν κεχάρακτο σιδήρῳ· πολλαὶ δ’
ἀντιπόρων ἀνέμων τετράζυγι κόσμῳ ἔμμοροι ἐν χόρτοισιν
ἐμετρήθησαν ἀγυιαί. καὶ πόλις Ἀονίη Τυρίης ποικίλλετο
τέχνης κάλλεϊ λαϊνέῳ· καὶ ἐποίπνυεν ἄλλος ἐπ’ ἄλλῳ
γειοτόμῳ γλωχῖνι ταμὼν ἑτερόχροα πέτρην ἐργατίνης Βοιωτὸν
ὑπὸ κλέτας, ἣν παρὰ λόχμῃ Τευμησσοῦ δρυόεντος ἐμαιώσαντο
κολῶναι, ἣν Ἑλικὼν βλάστησε καὶ ἣν ὤδινε Κιθαιρών. καὶ
νηοὺς ἐτέλεσσε θεῶν καὶ δώματα φωτῶν τορνώσας κανόνεσσιν·
ἐπ’ ἀρρήκτοις δὲ δομαίοις ἑπταπόρῳ πυλεῶνι περίδρομον ἄστυ
χαράξας οὐρανὸν ἑπτάζωνον ἑῇ μιμήσατο τέχνῃ, ἐσσόμενον
ναέταις Ἀμφίονι τεῖχος ἐάσας πυργοδόμῳ κιθάρῃ πεφυλαγμένον.
οὐρανίοις δὲ ἑπτὰ πύλας ἀνέθηκεν ἰσηρίθμοισιν ἀλήταις
ἰσοτύπους· πρῶτον μὲν ἐς ἑσπέριον κλίμα πήξας Ὀγκαίην
ἐπένειμε πύλην γλαυκώπιδι Μήνῃ ἐκ βοὸς ὀγκηθμοῖο φερώνυμον,
ὅττι καὶ αὐτὴ ταυροφυὴς κερόεσσα βοῶν ἐλάτειρα Σελήνη
τριπλόον εἶδος ἔχουσα πέλει Τριτωνὶς Ἀθήνη· δεύτερον
Ἑρμάωνι διαυγέι γείτονι Μήνης δῶκε γέρας πυλεῶνα· διαγράψας
δὲ τετάρτην Ἠλέκτρην Φαέθοντος ἐπώνυμον, ὅττι φανέντος
σύγχροος Ἠλέκτρης ἀμαρύσσεται ὄρθριος αἴγλη, ἠελίῳ
πυρόεντι πύλην ἀντώπιον Ἠοῦς μεσσατίην ἀνέθηκεν, ἐπεὶ
μέσος ἐστὶ πλανήτων· πέμπτην δ’ Ἄρεϊ δῶκε, πόρε τριτάτην
Ἀφροδίτῃ, ἀμφοτέρων ἑκάτερθεν ὅπως Φαέθων μέσος εἴη,
γείτονα θοῦρον Ἄρηα διατμήγων Ἀφροδίτης· ἕκτην Ζηνὸς
ἄγαλμα φαεινοτέρῳ κάμε κόσμῳ ὑψιφανῆ· πυμάτην δὲ Κρόνου
λάχεν ἕβδομος ἀστήρ. τοῖον ἕδος ποίησε· καὶ ἱερὸν ἄστυ
πολίσσας Αἰγυπτίης ἐκάλεσσεν ὁμώνυμον ἄστεϊ Θήβης,
ποικίλον ἀσκήσας χθόνιον τύπον, ἶσον Ὀλύμπῳ. Ἀονίων δὲ
θύγατρες ἀνεκρούσαντο χορείαις Ἁρμονίης ὑμέναιον· ἐπ’
εὐθαλάμῳ δὲ μελάθρῳ Θρηικίης φθέγξαντο χορίτιδες οὔνομα
νύμφης. καὶ Παφίη νεότευκτον ἐκόσμεε παστάδα Κάδμῳ παιδὸς
ἑῆς μέλπουσα θεοκλήτους ὑμεναίους μήτηρ ἱμερόεσσα· πατὴρ δ’
ὑπὸ χάρματι κούρης γυμνὸς ἄτερ σακέων ὠρχήσατο μείλιχος
Ἄρης δεξιτερὴν ἀσίδηρον ἐπικλίνων Ἀφροδίτῃ, καὶ γαμίῃ
σάλπιγγι μελίζετο θυμὸν ἐρώτων ἀντίτυπον σύριγγι, σιδηροφόρου
δὲ καρήνου ἠθάδας εὐπολέμοιο λόφους ἀπεσείσατο χαίτης,
μιτρώσας πλοκαμῖδας ἀναιμάκτοισι κορύμβοις, πλέξας κῶμον
Ἔρωτι· σὺν ἀθανάτοις δὲ χορεύων εἰς γάμον Ἁρμονίης
Ἰσμήνιος ἦλθεν Ἀπόλλων ἑπτατόνῳ κιθάρῃ φιλοτήσιον ὕμνον
ἀράσσων· καὶ μέλος ἐκρούσαντο βιοσσόον ἐννέα Μοῦσαι, καὶ
παλάμας ἐλέλιζε Πολύμνια, μαῖα χορείης, μιμηλὴν δ’ ἐχάραξεν
ἀναυδέος εἰκόνα φωνῆς, φθεγγομένη παλάμῃσι σοφὸν τύπον
ἔμφρονι σιγῇ, ὄμματα δινεύουσα· πολυστρέπτῳ δὲ πεδίλῳ,
Ζηνὶ χαριζομένη, θαλαμηπόλος ἵστατο Νίκη, Κάδμον ἀνευάζουσα,
Διὸς πρόμον, ἀμφὶ δὲ παστῷ παρθενίοις στομάτεσσι γαμήλιον
ἔπλεκε μολπήν, καὶ ποδὸς ἴχνος ἕλισσεν, ἐπ’ εὐκύκλῳ δὲ
χορείῃ αἰδομένη πτερὰ πάλλε παρὰ πτερύγεσσιν Ἐρώτων. ἐκ δὲ
πολυσπερέων δαΐδων ὁμοφεγγέος αἴγλης ἑσπερίης ἀνέτελλε
φάος ψευδήμονος Ἠοῦς. καὶ λιγυροῖς στομάτεσσι φιλοσκάρθμῳ
παρὰ παστῷ πάννυχος ἔπλετο κῶμος ἀκοιμήτοιο χορείης
μελπομένων· σπεύδων γὰρ ἐς ἀγρύπνους ὑμεναίους ἠθάδα
ῥάβδον ἔλειπεν, ἐπεὶ ταμίη πέλεν ὕπνου. καὶ Θήβη χορὸς
ἦεν Ὀλύμπιος· ἦν δὲ νοῆσαι Κάδμον ὁμοῦ καὶ Ζῆνα μιῆς
ψαύοντα τραπέζης. καὶ γαμίοις θαλάμοισι φέρων νυμφοστόλον
ὥρην Ἀρκτῴης ἀνέτελλε Δράκων ὁμόφοιτος Ἁμάξης, ἄγγελος
ἐσσομένων, ὅτι σύννομος ἥλικι νύμφῃ ἐκ βροτέης ἤμελλεν
ἔχειν ὀφιώδεα μορφὴν νυμφίος Ἁρμονίης. μακάρων δέ τις
ἄλλος ἐπ’ ἄλλῳ εἰς θαλάμους σπεύδοντι γέρας δωρήσατο
Κάδμῳ· Ζεὺς μὲν πάντα τέλεια· κασιγνήτην δὲ γεραίρων Ἥρην
πασιμέλουσαν, ἐπεὶ πέλεν Ἄρεϊ μήτηρ, ἵππιος ὤπασε δῶρα
θαλάσσια κυανοχαίτης· Ἑρμῆς σκῆπτρον ἔδωκεν, Ἄρης δόρυ,
τόξον Ἀπόλλων, καὶ στέφανον κομόωντα λίθων ἑτερόχροϊ κόσμῳ
Ἁρμονίης Ἥφαιστος ἐπῃώρησε καρήνῳ, χρυσείην κροτάφοισιν
ἐπικρεμάσας ἀναδέσμην· καὶ θρόνον εὐλάιγγα πόρε χρυσόθρονος
Ἥρη· Ἄρεα κυδαίνουσα πολυφράδμων Ἀφροδίτη χρύσεον ὁρμὸν
ἔχοντα λίθων πολυδαίδαλον αἴγλην λευκὸν ἐρευθιόωντι
συνήρμοσεν αὐχένι κούρης, Ἡφαίστου σοφὸν ἔργον, ὅ περ κάμε
Κυπρογενείῃ, τοξευτῆρος Ἔρωτος ὅπως ὀπτήριον εἴη· ἔλπετο
γὰρ Κυθέρειαν ἀεὶ βαρύγουνος ἀκοίτης υἷα τεκεῖν σκάζοντα,
ποδῶν μίμημα τοκῆος· ἀλλὰ μάτην ἐδόκησε, καὶ ἀρτίπον υἷα
νοήσας λαμπόμενον πτερύγεσσιν ὁμοίιον υἱέι Μαίης ποικίλον
ὁρμὸν ἔτευξεν, ὃς ἀστεροφεγγέι νώτῳ ὡς ὄφις ἦν
ἑλικῶδες ἔχων δέμας· οἷα γὰρ αὐτὴ δίστομος ἀμφίσβαινα
μέσῳ μηρύεται ὁλκῷ ἰὸν ἀποπτύουσα δῑ ἀμφοτέροιο καρήνου,
ἀμφελελιζομένη μελέων ἑτερόζυγι παλμῷ, εἰς κεφαλὴν δὲ
κάρηνον ἐφερπύζουσα συνάπτει, λοξῇ καμπύλα νῶτα περισκαίρουσα
πορείῃ· ὣς ὅ γε ποικίλος ὁρμὸς ἐαγότα νῶτα τιταίνων
κάμπτετο, κυρτωθεῖσαν ἔχων διδυμάονα δειρήν, ἀμφιλαφὴς
φολίδεσσιν ἐς ὀμφαλὸν ἄχρις ἱκάνων πλεκτὸς ὄφις δικάρηνος·
ὑπὸ στροφάλιγγι δὲ τέχνης χρύσεος ὁλκαίης ἐλελίζετο κύκλος
ἀκάνθης, καί οἱ ἑλισσομένη κεφαλὴ πολυδίνεϊ παλμῷ
ψευδαλέον σύριγμα διήρυγεν ἀνθερεῶνος. καὶ στομάτων ἑκάτερθεν
ὅπῃ τέλος ἐστὶ καὶ ἀρχή, αἰετὸς ἦν χρύσειος, ἅτε
πλατὺν ἠέρα τέμνων, ὀρθὸς ἐχιδναίων διδύμων μεσσηγὺ
καρήνων, ὑψιφανὴς πτερύγων πισύρων τετράζυγι κημῷ· τῇ μὲν
ξανθὸς ἴασπις ἐπέτρεχε, τῇ δὲ Σελήνης εἶχε λίθον
πάνλευκον, ὃς εὐκεράοιο θεαίνης λειπομένης μινύθει καὶ
ἀέξεται, ὁππότε Μήνη ἀρτιφαὴς σέλας ὑγρὸν ἀποστίλβουσα
κεραίης ἠελίου γενετῆρος ἀμέλγεται αὐτόγονον πῦρ· ἄλλη
μάργαρον εἶχε φαεσφόρον, οὗ χάριν αἴγλης γλαυκὸν Ἐρυθραίης
ἀμαρύσσεται οἶδμα θαλάσσης λαμπομένης· ἑτέρης δὲ μεσόμφαλος
αἰθοπι κόσμῳ λεπτοφαὴς σέλας ὑγρὸν ἀπέπτυεν Ἰνδὸς ἀχάτης.
ἀλλήλαις δ’ ἑκάτερθε συναπτομένων κεφαλάων χάσματα δισσὰ
δράκοντος ἀνευρύνοντο καρήνων, αἰετὸν ἀμφοτέροισι
περικλείοντα γενείοις σύμπλοκον ἔνθα καὶ ἔνθα· δῑ εὐφαέος
δὲ προσώπου λυχνίδες ἠκόντιζον ἐν ὄμμασι σύμφυτον αἴγλην
ὀξὺ σέλας πέμπουσαν, ὁμοίιον αἴθοπι λύχνῳ ἁπτομένῳ·
κομόων δὲ λίθων πολυειδέι μορφῇ πόντος ἔην, γλαυκῆς δὲ
λίθος χλοάουσα μαράγδου δεξαμένη κρύσταλλον ὁμόζυγον εἴκελον
ἀφρῷ εἶχε φαληριόωντα μελαινομένης τύπον ἅλμης· τῷ ἔνι
δαίδαλα πάντα τετεύχατο, τῷ ἔνι πάντα χρυσοφαῆ μάρμαιρεν
ἁλίτροφα πώεα λίμνης, οἷα περισκαίροντα· πολὺς δέ τις ὑγρὸς
ὁδίτης μεσσοφανὴς ἐχόρευεν ἐπιξύων ἅλα δελφίς— ψευδαλέην δ’
ἐλέλιζεν ἑὴν αὐτόσσυτον οὐρήν— καὶ χορὸς ὀρνίθων
ἑτερόχροος, ὧν τάχα φαίης ἱπταμένων πτερύγων ἀνεμώδεα
δοῦπον ἀκούειν, ὁρμὸν ἐπεὶ Κυθέρεια γέρας δωρήσατο κούρῃ
χρύσεον, εὐλάιγγα, παρήορον αὐχένι νύμφης. καὶ γαμίων
ζευχθεῖσα πόθων ἰθύντορι κεστῷ Ἁρμονίη πολύπαιδα γονὴν
μαιώσατο κόλπῳ τικτομένην κατὰ βαιόν· ἀμοιβαίῃ δὲ λοχείῃ
ἔγκυον ὄγκον ἔλυσε θυγατρογόνου τοκετοῖο, τετράκις ἐννέα
κύκλα διαπλήσασα Σελήνης. πρώτη δ’ Αὐτονόη γονίμων ἀνεπήλατο
κόλπων μητέρος ἐννεάμηνον ἀναπτύξασα λοχείην πρωτοτόκοις
ὠδῖσιν· ὁμογνήτῳ δὲ γενέθλῃ καλλιφυὴς Ἀθάμαντος ἀέξετο
σύγγαμος Ἰνώ, μήτηρ δισσοτόκος· τριτάτη δ’ ἀνέτελλεν Ἀγαύη,
ἥ ποτε νυμφευθεῖσα Γιγαντείοις ὑμεναίοις εἴκελον υἷα
λόχευσεν ὀδοντοφύτῳ παρακοίτῃ· καὶ Χαρίτων ἴνδαλμα
ποθοβλήτοιο προσώπου Ζηνὶ φυλασσομένη Σεμέλη βλάστησε τετάρτη
θυγατέρων, μούνῃ δὲ καὶ ὁπλοτέρῃ περ ἐούσῃ δῶκεν
ἀνικήτοιο φύσις πρεσβήια μορφῆς. ἄρσενα δ’ ὀψιτέλεστον
ὁμόζυγα θήλεϊ φύτλῃ Ἁρμονίη νέον υἷα γεγηθότι γείνατο
Κάδμῳ, Ἀονίης Πολύδωρον ἑωσφόρον ἀστέρα πάτρης, ὁπλότερον
Σεμέλης ῥοδοειδέος, ὃν παρὰ Θήβαις σκῆπτρα λαβὼν ἀθέμιστος
ἄναξ ἀπενόσφισε Πενθεύς. καὶ τὰ μὲν ὣς ἤμελλε γέρων
χρόνος ὀψὲ τελέσσαι. Κεκριμένας δὲ θύγατρας ἐπεκλήισσεν
ἀκοίταις Κάδμος ἀμοιβαίοιο γάμου τετράζυγι παστῷ, καὶ λέχος
ἄλλο μετ’ ἄλλο συνήρμοσε· δωροφόρος γὰρ πρῶτος Ἀρισταῖος,
Νόμιος καὶ ἐπώνυμος Ἀγρεύς, αἷμα σοφοῦ Φοίβοιο καὶ
εὐπαλάμοιο Κυρήνης, Αὐτονόην ζυγίων ἀρότων νυμφεύσατο
θεσμῷ· οὐ μὲν Ἀγηνορίδης πολυφερβέος ἴδμονα τέχνης γαμβρὸν
ἔχειν ἀπέειπε, βιοσσόον υἱέα Φοίβου, ἀλλὰ Διιπετέων
ἀνέμων ζωαρκέσιν αὔραις λοίγιον εὐνήσαντι πυρώπιδος ἀστέρα
Μαίρης παῖδα συνεκλήισσε περισσονόῳ παρακοίτῃ. καὶ γάμος ἦν
πολύολβος, ἐπεὶ γέρας ἄζυγι κούρῃ δῶκε βόας, πόρεν αἶγας,
ὀρίτροφον ὤπασε ποίμνην· καὶ πολὺς ἀχθοφόρῳ βεβαρημένος
ὄγμος ἀνάγκῃ φόρτον ἐλαιήεντος ἐκούφισεν ἀμφιφορῆος,
ἕδνα γάμων, πολλὴν δὲ σοφῆς ἐκόμισσε μελίσσης δαιδαλέην
ὠδῖνα πολυτρήτοιο λοχείης. κεῖνος ἀνὴρ πρώτιστος ὀρίδρομος
ἅλματι ταρσῶν εὗρε φιλοσκοπέλοιο πόνον κεμαδοσσόον ἄγρης,
πῶς νοερῷ μυκτῆρι παρὰ σφυρὰ φορβάδος ὕλης θηρὸς
ἀσημάντοιο κύων μαντεύεται ὀδμήν, ὄρθια λοξοκέλευθον ἐπὶ
δρόμον οὔατα τείνων, καὶ δολίης δεδάηκε πολύπλοκα δίκτυα
τέχνης καὶ σταλίκων τύπον ὀρθόν, ὑπὲρ ψαμάθοιο δὲ θηρῶν
πρώιον ἀτρίπτῳ κεχαραγμένον ἴχνος ἀρούρῃ... καὶ ποσὶν
ἐνδρομίδας θηρήτορα φῶτα διδάξας ἄσχετον ἀίσσοντα κυνοσσόον
εἰς δρόμον ἄγρης πέπλα φαεινομένης ἐπιγουνίδος ἄχρι
φορῆσαι, μή ποτε θηρητῆρος ἐπειγομένου ποδὸς ὁρμὴ ἂψ
ἀνασειράζοιτο καθιεμένοιο χιτῶνος. κεῖνος ἀνὴρ ἐνόησε
πολυτρήτων στίχα σίμβλων, πλαζομένης δ’ ἔστησεν ἐρημάδος
ἔργα μελίσσης, ἥ τις ἔσω λειμῶνος ἀπ’ ἄνθεος ἄνθος
ἀμείβει εἰς φυτὸν ἀγλαόκαρπον, ἐφιπταμένη δὲ κορύμβοις
χείλεσιν ἀκροτάτοισιν ἀμέλγεται ἄκρον ἐέρσης· καὶ λινέαις
ἁψῖσι πολυπλέκτοιο χιτῶνος γυῖα περισφίγξας ὀνύχων ἄπο
μέχρι κομάων φρικτὰ κορυσσομένης ἐφυλάσσετο κέντρα μελίσσης,
καὶ δολίῳ πνιγόεντι πυρὸς τεχνήμονι καπνῷ σινομένην πρήυνεν,
ὑπηνέμιον δὲ τινάσσων πυρσὸν ἀπειλητῆρα φιλοσμήνοιο μελίσσης
δίζυγα χαλκὸν ἄειρεν, ὑπωροφίῃ δὲ λοχείῃ βομβηδὸν
κλονέοντος ἀσιγήτοιο κυδοιμοῦ χειρὶ πολυκροτάλῳ διδυμάονα
δοῦπον ἀράσσων καὶ προταμὼν κηροῖο πολυγλώχινα καλύπτρην
ἔβλισεν αἰόλα δῶρα μελισταγέος τοκετοῖο. πρῶτος
ἐυρραθάμιγγος ἀλείφατος εὗρεν ἐέρσην, καρπὸν ὅτε βρίθοντι
ταμὼν μυλοειδέι πέτρῳ πίονας ὑγροτόκοιο γονὰς ἔθλιψεν
ἐλαίης. καὶ σκιερῆς πολύδενδρον ὑπὸ κλέτας εὔβοτον ὕλης
εἰς ἕλος, εἰς λειμῶνα φέρων ἐδίδαξε βοτῆρας ἠελίου
φαίνοντος ἐς ἕσπερον ἄχρι νομεύειν. πλαζομένων δ’ ἀκίχητον
ἀπειθέα φοιτάδι χηλῇ ἑσπομένων βραδὺν οἶμον ὀπισθοπόρων
στίχα μήλων εἰς νομὸν ἀνθεμόεντα μιῇ ξύνωσε κελεύθῳ αἶγα
λαβὼν προκέλευθον ὁμοζήλοιο πορείης. καὶ νομίην ἐνόησεν
ὀρειάδα Πανὸς ἀοιδήν. καὶ πυρὶ σειριάοντα κατεύνασεν ἀστέρα
Μαίρης, καὶ Διὸς Ἰκμαίοιο θυώδεα βωμὸν ἀνάψας αἵματι
ταυρείῳ γλυκερὴν ἐπεχεύατο λοιβὴν ποικίλα φοιταλέης ἐπιβώμια
δῶρα μελίσσης, πλήσας ἁβρὰ κύπελλα μελικρήτου κυκεῶνος· Ζεὺς
δὲ πατὴρ ἤκουσε καὶ υἱέος υἷα γεραίρων πέμψεν ἀλεξικάκων
ἀνέμων ἀντίπνοον αὔρην, Σείριον αἰθαλόεντος ἀναστέλλων
πυρετοῖο. εἰσέτι νῦν κήρυκες Ἀρισταίοιο θυηλῆς γαῖαν
ἀναψύχουσιν Ἐτήσιαι ἐκ Διὸς αὖραι, ὁππότε ποικιλόβοτρυς
ἀέξεται οἰνὰς ὀπώρη. τὸν μὲν Ἔρως πόμπευεν ἐς Ἀονίους
ὑμεναίους, Φοίβου Κήιον υἷα· βοοστίκτου δὲ θυηλῆς πᾶσα
πόλις στεφθεῖσα, καὶ ἰθυτμῆτες ἀγυιαὶ ὀρχηθμῷ μεμέληντο,
παρὰ προπύλαια δὲ παστοῦ εἰλιπόδην ὑμέναιον ἐπερρώσαντο
πολῖται, καὶ μέλος ἱμερόφωνον ἀνεκρούσαντο γυναῖκες, καὶ
γαμίῃ σύριγγι συνέκλαγον Ἄονες αὐλοί. ἔνθεν Ἀρισταίοιο
καὶ Αὐτονόης ἀπὸ λέκτρων Ἀκταίων ἀνέτελλε· φιλοσκοπέλῳ δὲ
μενοινῇ Ἀγρέος αἷμα φέρων ἀπεμάξατο πάτριον ἄγρην,
Ἀρτέμιδος θεράπων ὀρεσίδρομος—οὐ νέμεσις δὲ δύσμορον
Ἀκταίωνα μαθεῖν μελεδήματα θήρης υἱωνὸν γεγαῶτα λεοντοφόνοιο
Κυρήνης—· οὔ ποτέ μιν φύγεν ἄρκτος ὀρεστιάς, οὐδέ μιν
αὐτῆς λοίγιον ἐπτοίησε λεχωίδος ὄμμα λεαίνης· πολλάκι δ’
ὑψιπότητον ἐπιθρῴσκοντα δοκεύων πόρδαλιν ἐπρήνιξεν· ἀεὶ δέ
μιν ὑψόθι λόχμης ὄμμασι θαμβαλέοισιν ἐδέρκετο μηλονόμος Πὰν
ὠκείης ἐλάφοιο παραΐσσοντα πορείην. ἀλλά οἱ οὐ χραίσμησε
ποδῶν δρόμος, οὐδὲ φαρέτρη ἤρκεσεν, οὐ βελέων σκοπὸς
ὄρθιος, οὐ δόλος ἄγρης· ἀλλά μιν ὤλεσε Μοῖρα, κυνοσπάδα
νεβρὸν ἀλήτην, Ἰνδῴην μετὰ δῆριν ἔτι πνείοντα κυδοιμοῦ,
εὖτε τανυπρέμνοιο καθήμενος ὑψόθι θηγοῦ λουομένης ἐνόησεν
ὅλον δέμας ἰοχεαίρης, θηητὴρ δ’ ἀκόρητος ἀθηήτοιο θεαίνης
ἁγνὸν ἀνυμφεύτοιο δέμας διεμέτρεε κούρης ἀγχιφανής· καὶ τὸν
μὲν ἀνείμονος εἶδος ἀνάσσης ὄμματι λαθριδίῳ δεδοκημένον
ὄμματι λοξῷ νηιὰς ἀκρήδεμνος ἀπόπροθεν ἔδρακε Νύμθη,
ταρβαλέη δ’ ὀλόλυξεν, ἑῇ δ’ ἤγγειλεν ἀνάσσῃ ἀνδρὸς
ἐρωμανέος θράσος ἄγριον· ἡμιφανὴς δὲ Ἄρτεμις ἁρπάξασα σὺν
εἵματι κυκλάδα μίτρην παρθενίῳ ζωστῆρι σαόφρονας ἔσκεπε
μαζούς, καὶ διεροῖς μελέεσσιν ἔσω δύνουσα ῥεέθρων αἰδμένη
κατὰ βαιὸν ὅλον δέμας ἔκρυφε κούρη. Ἀκταίων βαρύποτμε, δὲ
μὲν λίπεν αὐτίκα μορφὴ ἀνδρομέη, πισύρων δὲ ποδῶν
ἐδιχάζετο χηλή, καὶ τανασὶ γναθμοῖν ἐμηκύνοντο παρειαί,
κνῆμαι ἐλεπτύνοντο, καὶ ἀυκύλα δοιὰ μετώπῳ φύετο μακρὰ
κόρυμβα τανυπτόρθοιο κεραίης, καὶ στικτοῖς μελέεσσι νόθη
ποικίλλετο μορφή, καὶ λάσιον δέμας εἶχεν· ἀελλήεντι δὲ
νεβρῷ εἰσέτι μοῦνος ἔην νόος ἔμπεδος· ὠκυπόρῳ δὲ
ἔτρεχεν ἀξείνοιο δῑ οὔρεος ἅλματι χηλῆς, θηρητὴρ τρομέων
θηρήτορας. ἀλλοφθῆ δὲ οὐκέτι τὸν πρὶν ἄνακτα κύνες μάθον·
ἀχνυμένης γὰρ νεύμασιν ἀτρέπτοισι βαρύφρονος ἰοχεαίρης
φοιτάδος οἰστρήεντι μεμηνότες ἄσθματι λύσσης νεβροφόνων
ἐχάραξαν ὁμόζυγον ὄγμον ὀδόντων, ψευδομένῃ δ’ ἐλάφοιο
παραπλαγχθέντες ὀπωπῇ στικτὸν ἐθοινήσαντο νόθον δέμας
ἄφρονι λύσσῃ. καὶ θεὸς ἄλλο νόησε, κύνας βραδέεσσι
γενείοις ἔμπνοον Ἀκταίωνα κεκασμένον ἔμφρονι θυμῷ
δαρδάπτειν κατὰ βαιόν, ἵνα φρένα μᾶλλον ἀμύξῃ ὀξυτέραις
ὀδύνῃσιν· ὑπὸ βροτέῃ δὲ μενοινῇ πότμον ἑὸν στενάχων
κινυρῇ βρυχήσατο φωνῇ· Ὄλβιε Τειρεσία, σὺ γὰρ ἔδρακες
ἐκτὸς ὀλέθρου γυμνὸν ἀναινομένης οἰκτίρμονος εἶδος
Ἀθήνης· οὐ θάνες, οὐκ ἐλάφοιο δέμας λάχες, οὐδὲ μετώπῳ
ὑμετέρῳ προβλῶτες ἐπῃώρηντο κεραῖαι· ζώεις σῶν βλεφάρων
ὀλέσας φάος· ὑμετέρων δὲ ὀφθαλμῶν ἀμάρυγμα νόῳ μετέθηκεν
Ἀθήνη· χώεται ἰοχέαιρα κακώτερα Τριτογενείης. αἴθέ μοι
ἄλγος ὄπασσεν ὁμοίιον, αἴθε καὶ αὐτὴ ὄμμασιν
ἡμετέροισιν ἐπέχραεν ὥς περ Ἀθήνη, αἴθε νόον μετάμειψεν,
ἅ περ δέμας· ἀλλοφυὴς γὰρ μορφὴ θηρὸς ἔχει με, καὶ ἀνέρος
ἦθος ἀέξω. σφωιτέρῳ πότε θῆρες ἐπιστενάχουσιν ὀλέθρῳ;
ἀφραδέες ζώουσι καὶ οὐ νοέουσι τελευτήν. μοῦνος ἐγὼ μεθέπω
πινυτὸν νόον· ὀλλύμενος δὲ ὀφρύσι θηρείῃσιν ἐχέφρονα
δάκρυα λείβω. ἄγριοι ἄρτι γένεσθε κύνες πλέον· οὔ ποτε
τόσσον ἅλματι λυσσήεντι κατεσσεύεσθε λεόντων. αἴλινον
Ἀκταίωνι, φίλαι, φθέγξασθε, κολῶναι, ναί, λίτομαι, καὶ θῆρες
ὁμοίιον· εἰπέ, Κιθαιρών, Αὐτονόῃ, τά περ εἶδες, Ἀρισταίῳ
δὲ τοκῆι δάκρυσι πετραίοισιν ἐμὴν ἀγόρευε τελευτὴν καὶ
κύνας οἰστρηθέντας ἀφειδέας. ὤμοι ἀνάγκης, αὐτὸς ἐμαῖς
παλάμῃσιν ἐμοὺς ἔθρεψα φονῆας. αἴθε λέων με δάμασσεν
ὀρίδρομος, αἴθέ με σύρων πόρδαλις αἰολόνωτος ἀνέσχισεν,
αἴθέ με πικροῖς ἀμφιπαγεῖς ὀνύχεσσιν ἀφειδέσι λυσσάδες
ἄρκτοι νεβροφανῆ χαροποῖσιν ἐδαιτρεύσαντο γενείοις, μηδὲ
κύνες με δάμασσαν ὁμήθεες· οὐκέτι μορφήν, οὐκέτι γινώσκουσιν
ἐμὴν ἑτερόθροον ἠχώ. ἡμιθανὴς τάδ’ ἔλεξε, καὶ οὐκ
ἀίοντα λιτάων θηρείῃ κύνα μάργον ἐλίσσετο πενθάδι φωνῇ·
μύθους μὲν προέηκεν ἐχέφρονας, ἀντὶ δὲ φωνῆς ἀνδρομέης
κελάδησεν ἀσημάντου θρόος ἠχοῦς. ἤδη δ’ αὐτοτέλεστος
ὀρεστιὰς ἵπτατο Φήμη Αὐτονόῃ βοόωσα κυνοσπάδα παιδὸς
ἀνάγκην, οὐ μὲν ὅπως ἐλάφοιο δασύτριχα δύσατο μορφήν, ἀλλ’
ὅτι μοῦνον ὄλωλε. φιλοστόργῳ δὲ μενοινῇ νήλιπος
ἀκρήδεμνος ἱμάσσετο πένθεϊ μήτηρ· καὶ πλοκάμους ἐδάιξεν,
ὅλον δ’ ἔρρηξε χιτῶνα, πενθαλέοις δ’ ὀνύχεσσιν ἑὰς ἐχάραξε
παρειὰς αἵματι φοινίξασα, κατὰ στέρνοιο δὲ γυμνοῦ παιδοκόμων
ἐρύθηνε φερέσβιον ἄντυγα μαζῶν μνησαμένη τοκετοῖο· φιλοθρήνου
δὲ προσώπου δάκρυσιν ἀενάοισιν ἐλούσατο φάρεα νύμφη. καὶ
κύνες Ἀκταίωνος ἀπὸ σκοπέλοιο μολόντες μῦθον ἐπιστώσαντο
δυσάγγελον· ἠιθέου γὰρ δάκρυσι σιγαλέοισιν ἐμαντεύοντο
τελευτήν. μυρομέους δ’ ὁρόωσα πολὺ πλέον ἔστενε μήτηρ· καὶ
πολιὴν πλοκαμίδα λέρων ἀπεκείρατο Κάδμος, Ἁρμονίη δ’ ἰάχησε·
φιλοκλαύαύτων δὲ γυναικῶν συμφερτὴ βαρύδουπος ὅλον δόμον
ἔβπεμεν ἠχώ. Αὐτονόη δ’ ὁμόφοιτος Ἀρισταίῳ παρακοίτῃ
ἤιε μαστεύουσα πολύπλανα λείψανα νεκροῦ· εἶδε καὶ οὐ
γίνωσκεν ἑὸν γόνον, ἔδρακε μορφὴν δαιδαλέης ἐλάφοιο καὶ
οὐκ ἴδεν ἀνδρὸς ὀπωπήν, πολλάκι δ’ ἀγνώστοιο παρέστιχεν
ὀστέα νεβροῦ ἐν χθονὶ κεκλιμένοιο καὶ οὐ μάθεν· ὀλλυμένου
γὰρ παιδὸς ἑοῦ δοκέεσκεν ἰδεῖν βροτοειδέα μορφήν. δύσμορον
Αὐτονόην οὐ μέμφομαι· ἀλλοφυῆ γὰρ λείψανα παιδὸς ὄπωπεν,
ἀτεκμάρτου δὲ προσώπου γαμφηλὰς ἐνόησε καὶ οὐκ ἴδε κύκλον
ὀπωπῆς, καὶ κεράων ἔψαυσε καὶ υἱέος οὐ μάθε κόσην·
λεπταλέους πόδας εὗρε καὶ οὐκ ἐφράσσατο ταρσούς, λεπταλέους
πόδας εἶδε καὶ οὐκ ἴδε κύκλα πεδίλων. δύσμορον Αὐτονόην
οὐ μέμφομαι· οἰχομένου γὰρ ὀφθαλμοὺς βροτέους οὐκ ἔδρακεν,
οὐκ ἴδε μορφῆς ἀνδρομέης ἴνδαλμα, καὶ οὐκ ἐνόηδεν ἰούλων
ἄνθεϊ πορφυρέῳ κεχαραγμένον ἀνθερεῶνα. φοιταλέοις δὲ
πόδεσσι διερχομένη ῥάχιν ὕλης τρηχαλέης ἐπάτησε δυσέμβατα
νῶτα κολώνης· λυσιχίτων ἀπέδιλος· ὀριπλανέων δ’ ἀπὸ μόχθων
νόστιμος εἰς δόμον ἦλθεν· ἐπ’ ἀπρήκτῳ δὲ μενοινῇ
ἀχνυμένη μόγις εὗδε σὺν αἰνοτόκῳ παρακοίτῃ. ἄμφω δὲ
σκιεροῖσιν ἐφωμίλησαν ὀνείροις, ὄμμασιν ἁρπάξαντες ἀηδονίου
πτερὸν Ὕπνου. ψυχὴ δ’ ἠιθέοιο κατηφέι πατρὶ παρέστη στικτὸν
ἔχων ἐλάφου σκιόεν δέμας, ἐκ βλεφάρων δὲ ἔμφρονα δάκρυα
χεῦε, καὶ ἀνδρομέῃ φάτο φωνῇ· Ὦ πάτερ, ὑπνώεις, καὶ
ἐμὴν οὐκ οἶδας ἀνάγκην· ἔγρεο καὶ γίνωσκε νόθην ἄγνωστον
ὀπωπήν, ἔγρεο καὶ πήχυνε φίλης ἐλάφοιο κεραίην, καὶ κύσον
ἔμφρονα θῆρα, τὸν Αὐτονόης τέκε γαστήρ. αὐτὸν ὀπιπεύεις
με, τὸν ἔτρεφες· ἀμφότερον γὰρ δέρκεαι Ἀκταίωνα καὶ
Ἀκταίωνος ἀκούεις. εἰ παλάμην ποθέεις καὶ δάκτυλα παιδὸς
ἀφάσσειν, προσθιδίους σκοπίαζε πόδας, καὶ χεῖρα νοήσεις· εἰ
κεφαλὴν ποθέεις, κεφαλὴν ἐλάφοιο δοκεύοις· εἰ βροτέους
κροτάφους, δολιχάς σκοπίαζε κεραίας· εἰ πόδας Ἀκταίωνος,
ὀπισθιδίην ἴδε χηλήν· εἰ μελέων τρίχας εἶδες, ἐμοὶ
γεγάασι χιτῶνες. υἷα, πάτερ, γίνωσκε, τὸν οὐκ ἐσάωσεν
Ἀπόλλων· υἷα, πάτερ, στενάχιζε, τὸν οὐκ ἐφύλαξε Κιθαιρών.
ἀλλοφυῆ σέο παῖδα κατηφέι κεῦθε κονίῃ· μή σε παραπλάγξειε
νόθη καὶ ἄπιστος ὀπωπή· μή τεὸν ἀκτερέιστον ὀλωλότα
νεβρὸν ἐάσῃς. αἴθε, πάτερ, με φύλαξας ἀήθεα θηροσυνάων·
οὐκ ἂν ἐγὼ πόθον εἶχον ἐρημάδος ἰοχεαίρης, οὐκ ἂν ἐγὼ
δέμας εἶδον Ὀλύμπιον. αἴθε δὲ κούρης θνητῆς εἶχον ἔρωτα·
χαμαιγενέας δὲ γυναῖκας καλλείψας ἑτέροισι καὶ ὠκυμόρους
ὑμεναίους ἀθανάτην ἐπόθησα· χολωομένης δὲ θεαίνης δεῖπνον
ἐμῶν σκυλάκων γενόμην, πάτερ· εἰσὶ κολῶναι μάρτυρες· εἰ
σκοπέλοις οὐ πείθεαι, εἴρεο Νύμφας Νηιάδας· δεδάασι δ’ ἐμαὶ
δρύες· ἰσοτύπους δὲ θῆρας ἐμοὺς ἐρέεινε, καὶ οὓς
ἐκάλεσσα νομῆας. ἀλλά, πάτερ, πυμάτην πόρε μοι χάριν,
ἀφραδέας δὲ πένθος ἔχων φιλότεκνον ἐμοὺς μὴ κτεῖνε φονῆας,
παιδοφόνους οἴκτειρον ἀμεμφέας· ἡμετέραις γὰρ θηρείαις
ἀέκοντες ἀπεπλάγχθησαν ὀπωπαῖς. τίς δὲ κύων ἐλάθου ποτὲ
φείδεται; ἠὲ τίς ἀνὴρ νεβροφόνοις σκυλάκεσσι χολώεται; ἆ
πόσα δειλοὶ κυκλάδας ἔνθα καὶ ἔνθα περιτροχόωσι κολώνας,
καὶ νέκυν ἰχνεύουσι, τὸν ἔκτανον· ἐκ βλεφάρων δὲ δάκρυα
μὲν προχέουσιν ἐχέφρονα, καὶ ποσὶν ἄκροις δίκτυα πηχύνουσι
φιλοστόργῳ τινὶ δεσμῷ ἀνδράσιν ἀχνυμένοισιν ἐοικότες,
ἡμετέρῃ δὲ πενθαλέαις ὑλακῇσιν ἐπικλαίουσι χαμεύνῃ. ναί,
λίτομαι, μὴ κτεῖνε γοήμονας· ἡμετέρου γὰρ δέρματα λαχνήεντος
ἐθηήσαντο προσώπου, οὐδὲ λιταῖς πείθοντο, καὶ οὐκ ἀνέκοψαν
ὀδόντας ἀλλοίης ἀίοντες ἐμῆς μυκήματα φωνῆς, καὶ κινυροῖς
στομάτεσσιν ἐμὴν ἐρέεινον ἐρίπνην· (σήμερον Ἀκταίωνά τις
ἥρπασεν, εἴπατε, πέτραι, πῇ δρόμον ἀμφιέπει κεμαδοσσόον,
εἴπατε, Νύμφαι. τοῖα κύνες φθέγξαντο· καὶ ἀντιάχησε κολώνη·
(τίς κεμὰς οὐρεσίφοιτος ἔχει κεμαδοσσόον ἄγρην; οὐκ ἔλαφον
πυθόμην ἐλαφηβόλον· ἀλλοφυὴς δὲ Ἀκταίων μετάμειπτο καὶ
ἔπλετο νεβρὸς ἐχέφρων, ὅς ποτε θῆρας ἔπεφνεν· ὑπ’
ἀνδροφόνῳ δὲ καὶ αὐτὸς Ἀγρέος αἷμα φέρων ἀγρεύεται
ἰοχεαίρῃ.) τοῖα μὲν ἀχνυμένων σκυλάκων ἐβόησαν ἐρίπναι.
πολλάκι δ’ Ἄρτεμις εἶπεν ἐμῷ μαστῆρι φονῆι· (λῆγε, κύων
βαρύμοχθε, πολυπλανὲς ἴχνος ἑλίσσων· δίζεαι Ἀκταίωνα, τὸν
ἔνδοθι γαστρὸς ἀείρεις, δίζεαι Ἀκταίωνα, τὸν ἔκτανες· ἢν
ἐθελήσῃς, ὄψεαι ὀστέα μοῦνα τεῆς ἔτι λείψανα φορβῆς.)
ἀλλά, πάτερ, κατὰ κόσμον ἐμὸν μόρον εἰς σὲ βοήσω. θάμνος
ἔην τανύφυλλος, ὁ μὲν φυλίης, ὁ δ’ ἐλαίης· δειλὸς ἐγώ·
φυλίης γὰρ ἐπώνυμον ἔρνος ἐάσας πρέμνον ἐς ἀγχικέλευθον
ἀνέδραμον ἁγνὸν ἐλαίης Ἀρτέμιδος χρόα γυμνὸν ἀθηήτοιο
δοκεύων. ἀασάμην· διδύμην γὰρ ἀτάσθαλον ὕβριν ἀέξων
Παλλάδος εἰς φυτὸν ἦλθον, ἰδεῖν δέμας ἰοχεαίρης τολμηροῖς
βλεφάροισιν, ὅθεν βαρύμηνις ἀπειλὴ ἔχραεν Ἀκταίωνι καὶ
Ἀρτέμιδος καὶ Ἀθήνης. ἄρτι γὰρ ἱδρώουσα πυραυγέι καύματος
ἀτμῷ Ἄρτεμις εὐκαμάτοιο μετὰ δρόμον ἠθάδος ἄγρης λούετο
μὲν καθαροῖσιν ἐν ὕδασι, λουομένης δὲ ὀφθαλμοὺς ἀμάρυσσεν
ἐμοὺς ἀντώπιος αἴγλη χιονέας ἀκτῖνας ἀκοντίζουσα
ῥεέθροις· φαίης δ’, ὡς παρὰ χεῦμα παλίμπορον Ὠκεανοῖο
ἑσπερίη σελάγιζε δῑ ὕδατος ὄμπνια Μήνη. νηιάδες δ’
ὀλόλυξαν ὁμήλυδες· ἴαχε Λοξὼ σύνθροον Οὖπιν ἔχουσα,
γαληναίῳ δὲ ῥεέθρῳ νηχομένην ἀνέκοψε κασιγνήτην Ἑκαέργην.
καὶ ζόφος ἠερόφοιτος ἐμὰς ἐκάλυψεν ὀπωπάς· ἐκ δὲ φυτοῦ
προκάρηνος ἐπωλίσθησα κονίῃ, καὶ λάχον ἐξαπίνης δέμας
αἰόλον, ἀντὶ δὲ μορφῆς ἀνδρομέης ἄγνωστον ἐμὸν δέμας
ἔσκεπε λάχνη, καὶ κύνες ἀγρευτῆρες ὁμῶς ἐχάραξαν ὀδόντας.
σιγήσω τόδε πάντα· τί δεύτερον ἄλγος ἐνίψω; μή σε καὶ
ὑπνώοντα πάλιν στοναχῇσι πελάσσω. πολλάκι δένδρον ἐκεῖνο
παρέστιχες, ὁππόθι κεῖται λείψανον Ἀκταίωνος, ὑπὲρ δαπέδου
δὲ λυθέντα πολλάκι δαιδαλέοιο παρήλυθες ὀστέα νεβροῦ οἰκτρὰ
πολυβρώτων μελέων, μεμερισμένα γαίῃ, ἀλλήλων ἀπάνευθεν. ἐγὼ
δέ σοι ἄλλο βοήσω πιστὸν ἐμοῦ θανάτου σημήιον· ἀρχεκάκου
γὰρ ὄψεαι ἰοδόκην καὶ ἐμὸν βέλος ἐγγύθι δένδρου, εἰ μὴ
καὶ πτερόεντες ἐμορφώθησαν ὀιστοί, εἰ μὴ χωομένη πάλιν
Ἄρτεμις εἰς φυτὸν ὕλης τόξον ἐμὸν μετάμειψεν, ἐμὴν δ’
ἤλλαξε φαρέτρην. ὄλβιος Ὦτος ἔην, ὅτι μὴ πέλε νεβρὸς
ἀλήτης· οὐ κύνες Ὠρίωνα κυνοσσόον... αἴθε καὶ αὐτὸν
σκορπίος Ἀκταίωνα κατέκτανεν ὀξέι κέντρῳ. δειλὸς ἐγώ·
κενεὴ γὰρ ἐμὸν νόον ἤπαφε φήμη· εἰσαΐων δ’, ὅτι Φοῖβος,
ἀδελφεὸς ἰοχεαίρης, Κυρήνῃ παρίαυεν, ἐμὸν δ’ ἔσπειρε
τοκῆα, Αρτεμιν ὠισάμην ἐμφύλιον εἰς γάμον ἕλκειν. καὶ πάλιν
εἰσαΐων, ὅτι νυμφίον ἀργέτις Ἠὼς ἥρπασεν Ὠρίωνα καὶ
Ἐνδυμίωνα Σελήνη, καὶ βροτὸν Ἰασίωνα πόσιν προσπτύξατο Δηώ,
ὠισάμην, ὅτι τοῖος ἔην νόος ἰοχεαίρης. ἀλλά, πάτερ,
κτερέιζε νόθην κεραελκέα μορφήν, μηδὲ λίπῃς ἑτέροισι κυσὶν
μέλπηθρα γενέσθαι. ἢν δὲ κατακρύψῃς ἐμὰ λείψανα κοιλάδι
γαίῃ, δῶρον ἐμοὶ καὶ τοῦτο χαρίζεο, τόξα καὶ ἰοὺς πῆξον
ἐμὸν παρὰ τύμβον, ὅ περ γέρας ἐστὶ θανόντων. ἀλλὰ βέλος
καὶ τόξον ἔα, πάτερ, ὅττι βελέμνοις τέρπεται ἰοχέαιρα καὶ
ἀγκύλα τόξα τιταίνει. ζωότυπον δ’ ἱκέτευε πολύτροπον, ὄφρα
χαράξῃ στικτὸν ἐμὸν νόθον εἶδος ἀπ’ αὐχένος εἰς πόδας
ἄκρους· μοῦνον ἐμοῦ βροτέοιο τύπον τεύξειε προσώπου, πάντες
ἵνα γνώωσιν ἐμὴν ψευδήμονα μορφήν. μὴ δέ, πάτερ, γράψειας
ἐμὸν μόρον· οὐ δύναται γάρ δακρυχέειν ἐμὸν εἶδος ὁμοῦ
καὶ πότμον ὁδίτης. εἶπεν ὀνειρείη νοερὴ κεμάς, ἀπροϊδὴς
δὲ ᾤχετο πωτήεσσα· καὶ Αὐτονόης παρακοίτης ἄνθορεν
ὀμφήεντος ἀπορρίψας πτερὸν Ὕπνου. ἐκ λεχέων δὲ δάμαρτα
πολυπτοίητον ἐγείρας πέφραδε θηρείην κεραελκέα παιδὸς ὀπωπήν,
καὶ μύθους ἀγόρευεν, ὅσους φάτο νεβρὸς ἐχέφρων. καὶ γόος
ἔπλετο μᾶλλον· Ἀρισταίοιο δὲ νύμφη ἤιε μαστεύουσα τὸ
δεύτερον, ἀχνυμένη δὲ πυκνὰ τανυπρέμνοιο διέστιχεν ἔνδια
λόχμης· καὶ κραναῶν στείβουσα δυσέμβατα κύκλα κελεύθων κεῖνο
μόγις φυτὸν εὗρε μιαιφόνον, εὗρε καὶ αὐτὴν ἰοδόκην καὶ
τόξον ἐρημαίῳ παρὰ δένδρῳ. ὀστέα δ’ ἔνθα καὶ ἔνθα χυτῇ
μεμερισμένα γαίῃ, λείψανα πεπτηῶτα, μόγις συνελέξατο μήτηρ,
καὶ φιλίῃ παλάμῃ γλυκερὴν πήχυνε κεραίην, καὶ κύσεν
αἰνομόροιο δασύτριχα χείλεα νεβροῦ. ὀξὺ δὲ κωκύουσα νέκυν
τυμβεύσατο μήτηρ, πάντα δέ οἱ παρὰ τύμβον ἐπέγραφεν, ὅσσα
τοκῆι ἔννυχος Ἀκταίωνος ὀνειρείη φάτο φωνή. ὄφρα μὲν
ἔβρεμε πένθος Ἀρισταίοιο μελάθρῳ, τόφρα δὲ καλλίστερνος
Ἐχίονι τίκτεν Ἀγαύη γηγενέος θρασὺν υἷα θεημάχον·
ἀρτιφάτου δὲ πένθεος ἱσταμένοιο φερώνυμος ἔπλετο Πενθεύς.
καὶ Νεφέλης μετὰ λέκτρα, μετὰ προτέρους ὑμεναίους εἰς
θαλάμους Ἀθάμαντος ἐκώμασε παρθένος Ἰνώ· αἰνοπαθῆ δὲ
Λέαρχον ἐγείνατο καὶ Μελικέρτην ποντιὰς ἐσσομένη μετανάστιος,
οἷα τιθήνη παιδοκόμος Βρομίοιο φερέσβιος· ἀμφοτέροις γὰρ
μαζὸν ἕνα ξύνωσε Παλαίμονι καὶ Διονύσῳ. καὶ Σεμέλη
πεφύλακτο φαεινοτέροις ὑμεναίοις· ἤδη γὰρ μενέαινε νέον
Διόνυσον ἀέξειν, ταυροφυὲς μίμημα παλαιγενέος Διονύσου,
αἰνομόρου Ζαγρῆος ἔχων πόθον ὑψιμέδων Ζεύς, ὃν τέκε
Περσεφόνεια δρακοντείῃ Διὸς εὐνῇ σύγγαμος οὐδαίοιο
μελαγχλαίνου ψευδήμονα μορφήν, Ζεὺς ὅτε πουλυέλικτος, ἔχων
ψευδήμονα μορφήν, μείλιχος ἱμερόεντι δράκων κυκλούμενος ὁλκῷ
Περσεφόνης σύλησεν ἀνυμφεύτοιο κορείην κευθομένης, ὅτε
πάντες, ὅσοι ναετῆρες Ὀλύμπου, παιδὶ μιῇ θέλγοντο καὶ
ἀγχιγάμου περὶ κούρης Κυπριδίην ἔριν εἶχον ἀσυλήτων
ὑμεναίων δωροφόροι· μή πω δὲ μολὼν ἐπὶ δέμνια Πειθοῦς
ῥάβδον ἑὴν ἐτίταινε γέρας θαλαμηπόλον Ἑρμῆς, ὤρεγε δ’
ἕδνα γάμοιο λύρην εὔυμνον Ἀπόλλων, καὶ δόρυ καὶ θώρηκα
γαμήλιον ὤπασεν Ἄρης ἀσπίδα δῶρον ἄγων νυμφήιον,
εὐκελάδου δὲ Λήμνιος ἀρτιτέλεστον ἔτι πνείοντα καμίνου
ποικίλον ὁρμὸν ἔτεινε πολύχροον ἀμφιγυήεις· ἤδη γὰρ
προτέρην ἀέκων ἠρνήσατο νύμφην Ἄρεϊ βακχευθεῖσαν ὀπιπεύων
Ἀφροδίτην· δείκνυε καὶ μακάρεσσι γαμοκλόπον ἅρπαγα λέκτρων,
ἀγγελίῃ Φαέθοντος ἀραχναίῳ τινὶ δεσμῷ γυμνῇ γυμνὸν Ἄρηα
περισφίγξας Ἀφροδίτῃ. Ζεύς δὲ πατὴρ πολὺ μᾶλλον ἐθέλγετο
Περσεφονείῃ· καὶ Διὶ παπταίνοντι φυῆς εὐπάρθενον ἥβην
ὀφθαλμὸς προκέλευθος ἐγίνετο πομπὸς Ἐρώτων, Περσεφόνης
ἀκόρητος· ὑπὸ κραδίην δέ οἱ αἰεὶ λαίλαπες ἐρροίζησαν
ἀκοιμήτοιο μερίμνης· καὶ Παφίης κατὰ βαιὸν ἀνήπτετο μείζονι
πυρσῷ ἐξ ὀλίγου σπινθῆρος· ἐπ’ εὐκόλπῳ δὲ θεαίνῃ Ζηνὸς
ἐρωμανέοντος ἐδουλώθησαν ὀπωπαί. καί ποτε χαλκὸν ἔχουσα
διαυγέα τέρπετο κούρη κάλλεος ἀντιτύποιο δικασπόλον,
αὐτομάτῳ δὲ σιγαλέῳ κήρυκι τύπον πιστώσατο μορφῆς ψευδαλέον
σκιόεντι δέμας κρίνουσα κατόπτρῳ, μιμηλὴν δ’ ἐγέλασσεν ἐς
εἰκόνα· Περσεφόνη δὲ αὐτοχάρακτον ἄγαλμα διοπτεύουσα
προσώπου ψευδομένης νόθον εἶδος ἐδέρκετο Περσεφονείης· καί
ποτε διψαλέοιο πυραυγέι καύματος ἀτμῷ καρφαλέης φεύγουσα
μεσημβρινὸν ἴχνιον Ὥρης κερκίδος ἱστοπόνων καμάτων ἀμπαύετο
κούρη, καὶ διεροὺς ἱδρῶτας ἀποσμήξασα προσώπου, σφιγγομένην
στέρνοισι σαόφρονα λύσατο μίτρην, καὶ χρόα λυσιπόνοισι
καθικμαίνουσα λοετροῖς πηγαίῳ πεφόρητο καταψύχοντι ῥεέθρῳ,
νήματα καλλείψασα πεπαρμένα Παλλάδος ἱστῷ. οὐδὲ Διὸς λάθεν
ὄμμα πανόψιον· ἀσκεπέος δὲ λουομένης ὅλον εἶδος ἐδέρκετο
Περσεφονείης· οὐ τόσον ἱμείρων ἐπεμήνατο Κυπρογενείῃ, ἣν
ποθέων ἀκίχητα γονὴν ἔσπειρεν ἀρούρῃ θερμὸν ἀκοντίζων
αὐτόσσυτον ἀφρὸν Ἐρώτων, ἔνθεν ἀεξιτόκοιο κεραστίδος
ἔνδοθι Κύπρου Φηρῶν εὐκεράων διδυμόχροος ἤνθεε φύτλη. καὶ
μεδέων κόσμοιο καὶ οὐρανὸν ἡνιοχεύων εἰς πόθον αὐχένα
κάμψεν ὁ τηλίκος· οὐδὲ κεραυνοί, οὐ στεροπὴ χραίσμησε
κορυσσομένης Ἀφροδίτης· Ἥρης δ’ οἶκον ἔλειπε, λέχος δ’
ἀπέειπε Διώνης, Δηοῦς ῥῖψεν ἔρωτα, Θέμιν φύγε, κάλλιπε
Λητώ, μούνης δ’ εἰς ὑμέναιον ἐθέλγετο Περσεφονείης. Δίζεο
θέσκελον ἕκτον, ὅπῃ Ζαγρῆα γεραίρων γαίης ἕδρανα πάντα
κατέκλυσεν ὑέτιος Ζεύς. οὐδὲ πατὴρ τότε μοῦνος ἔχεν πόθον·
ἀλλὰ καὶ αὐτοὶ ἓν βέλος ἶσον ἔχοντες, ὅσοι ναετῆρες
Ὀλύμπου, Δηῴης ὑμέναιον ἑεδνώσαντο θεαίνης. ἔνθα σέλας
ῥοδέοιο διαλλάξασα προσώπου ἄλγεσι κυμαίνοντα νόον μαστίζετο
Δηώ· καὶ κεφαλῆς γονόεσσαν ἀπεσφήκωσε καλύπτρην, αὐχενίης
λύσασα καθειμένα βόστρυχα χαίτης, παιδὶ περιφρίσσουσα·
βαρυνομένης δὲ θεαίνης δάκρυσιν αὐτοχύτοισι καθικμαίνοντο
παρειαί, ὅττι τόσους μνηστῆρας ἑνὶ φλογόεντι βελέμνῳ εἰς
ἔριν οἰστρηθέντας ὁμοζήλων ὑμεναίων ξυνὸς Ἔρως βάκχευεν,
ἁμιλλητῆρας Ἐρώτων· πάντας μὲν τρομέεσκε, τὸ δὲ πλέον
ὄμπνια μήτηρ παιδὸς ἔχειν Ἥφαιστον ἐδείδιε χωλὸν ἀκοίτην.
καὶ δόμον Ἀστραίοιο μετέστιχεν εὔποδι ταρσῷ, δαίμονος
ὀμφήεντος· ὀπισθοπόρων δὲ κομάων ἄπλοκον ἀσταθέεσσιν
ἐσείετο βόστρυχον αὔραις. τὴν μὲν ἰδὼν ἤγγειλεν Ἑωσφόρος·
εἰσαΐων δὲ ὦρτο γέρων Ἀστραῖος· ὁ μὲν γραμμῇσι χαράσσων
κυανέην ἐνέπασσε κόνιν περὶ νῶτα τραπέζης, καὶ τυπόων
ἑλικηδὸν ὑπ’ ἀγκυλόδοντι σιδήρῳ πυθμένα τετράπλευρον
ἐπέγραφεν αἴθοπι τέφρῃ, καὶ τύπον ἄλλον ἔτευξεν
ἰσογλώχινι τριγώνῳ. ἀλλὰ τὰ μὲν μεθέηκε καὶ ἤλυθεν ἄγχι
θυράων ἀντιόων Δήμητρι· διεσσυμένων δὲ μελάθρου ἕσπερος
ἡγεμόνευε, καὶ εἰς θρόνον ἵδρυε Δηὼ πατρὸς ἑοῦ παρὰ
θῶκον· ὁμοστόργῳ δὲ μενοινῇ νεκταρέου κεράσαντες ἀπὸ
κρητῆρος Ἀῆται δαίμονα λυσιπόνοισιν ἐδεικανόωντο κυπέλλοις
υἱέες Ἀστραίοιο· πιεῖν δ’ ἠρνήσατο Δηὼ Περσεφόνης μεθύουσα
μεληδόνι· μουνοτόκοι γὰρ τηλυγέτους διὰ παῖδας ἀεὶ τρομέουσι
τοκῆες· ἀλλὰ μόγις παρέπεισεν ἀναινομένην ἔτι Δηὼ ἡδυεπὴς
Ἀστραῖος ἔχων θελξίφρονα Πειθώ. ἔνθα γέρων μέγα δεῖπνον
ἐπήρτυεν, ὄφρα μερίμνας θυμοδακεῖς Δήμητρος ἀποσκεδάσειε
τραπέζῃ. καὶ πίσυρες λαγόνεσσι καθαψάμενοι τελαμῶνας πατρὸς
ὑποδρηστῆρες ἐμιτρώθησαν Ἀῆται· νεκταρέῳ δὲ κύπελλα παρὰ
κρητῆρι τιταίνων εὖρος ἐῳνοχόει, προχόῳ δ’ ἐπιδόρπιον
ὕδωρ εἶχε Νότος, Βορέης δὲ φέρων ἐπέθηκε τραπέζῃ
ἀμβροσίην, Ζέφυρος δὲ περιθλίβων θρόον αὐλοῦ εἰαρινοῖς
δονάκεσσι μελίζετο θῆλυς Ἀήτης· καὶ στεφάνους ἔπλεξεν
Ἑωσφόρος ἄνθεα δήσας ὀρθρινοῖς κομόωντα δροσιζομένοισι
κορύμβοις· καὶ νυχίου λαμπτῆρος ἐθήμονα πυρσὸν ἀείρας
ἕσπερος ὀρχηστῆρι ποδῶν ἐλελίζετο ταρσῷ πάλλων καμπύλον
ἴχνος, ἐπεὶ πέλε πομπὸς Ἐρώτων, καὶ σκαρθμῷ μεμέλητο
χοροπλεκέων ὑμεναίων. ἀλλ’ ὅτε δὴ μετὰ δαῖτα θεὰ κεκόρητο
χορείης σεισαμένη βαρὺ κέντρον ἀμερσινόοιο μερίμνης,
μαντοσύνην ἐρέεινε, φιλοστόργου δὲ γεραιοῦ λαιῇ μὲν παλάμῃ
γονάτων θίγε, λισσομένη δὲ δεξιτερῇ ψαύεσκε βαθυσμήριγγος
ὑπήνης· καὶ πολέας μνηστῆρας ἑῆς μυθήσατο κούρης θέσφατα
μαστεύουσα παρήγορα· μαντοσύναι γὰρ ἐλπίσιν ἐσσομένῃσιν
ὑποκλέπτουσιν ἀνίας. οὐδὲ γέρων Ἀστραῖος ἀναίνετο·
μουνοτόκου δὲ κούρης ἀρτιλόχευτα γενέθλια μέτρα νοήσας καὶ
χρόνον οὐ πταίοντα καὶ ἀπλανέος δρόμον Ὥρης ἀρχεγόνου,
κάμψας δὲ μετάτροπα δάκτυλα χειρῶν ἀμφὶ παλιννόστοιο μετήλυδα
κύκλον ἀριθμοῦ ἐκ παλάμης παλάμῃ διεμέτρεε δίζυγι παλμῷ·
καί οἱ κεκλομένῳ θεράπων εὔκυκλον ἀείρας σφαῖραν
ἑλισσομένην, τύπον αἰθέρος, εἰκόνα κόσμου, Ἀστερίων
παρέθηκε λαβὼν ἐπὶ πώματι χηλοῦ. ἔνθα γέρων πεπόνητο, καὶ
ἄξονος ἄκρον ἑλίσσων ζῳδιακὸν περὶ κύκλον ἑὴν ἐτίταινεν
ὀπωπὴν λεύσσων ἔνθα καὶ ἔνθα καὶ ἀπλανέας καὶ ἀλήτας·
καὶ πόλον ἀμφελέλιζε· πολυστροφάλιγγι δὲ ῥιπῇ εἰς δρόμον
ἀστήρικτον ἀτέρμονι κάμπτετο νύσσῃ ἄστρασι ποιητοῖσι νόθος
κυκλούμενος αἰθήρ, ἄξονι μεσσατίῳ τετορημένος· εὗρε δὲ
δαίμων σφαῖραν ἰδὼν στεφανηδόν, ὅτι πλήθοντι προσώπῳ
ἀγκύλα συνδέσμοιο διέτρεχε νῶτα Σελήνη, καὶ Φαέθων ἰσόμοιρος
ἔην ἀντώπιδι Μήνῃ κέντρῳ ὑποχθονίῳ πεφορημένος, ἀχλυόεις
δὲ κῶνος ἀερσιπότητος ἀπὸ χθονὸς ὀξὺς ἀνέρπων ἀντίτυπον
Φαέθοντος ὅλην ἐκάλυψε Σελήνην· καὶ γαμίης φιλότητος
ἁμιλλητῆρας ἀκούων Ἄρεα δίζετο μᾶλλον, ὑπὲρ δυτικοῦ δὲ
μελάθρου φῶρα γάμων ἐνόησε σὺν ἀστέρι Κυπρογενείης
ἑσπερίῳ· καὶ κλῆρον ἐπώνυμον εὗρε τοκήων παρθενικῆς
ἀστραῖον ὑπὸ στάχυν· ἀμφὶ δ’ ἄρ’ αὐτῷ ὀμβροτόκου
Κρονίδαο Φαεσφόρος ἔτρεχεν ἀστήρ. ἀλλ’ ὅτε πάντα νόησεν
ἀριθμήσας ἴτυν ἄστρων, σφαῖραν ἀειδίνητον ἀνέκρυφε κοιλάδι
κίστῃ, σφαῖραν ποικιλόνωτον· ἀνειρομένῃ δὲ θεαίνῃ τριπλόον
ὀμφαίης ἀνερεύγετο θέσφατον ἠχοῦς· Δημῆτερ φιλότεκνος, ὑπὸ
σκιοειδέι κώνῳ κλεπτομένης ἀκτῖνος ἀφωτίστοιο Σελήνης
νυμφίον ἁρπακτῆρα φυλάσσεο Περσεφονείης κρυπτὸν ἀσυλήτοιο
τεῆς ληίστορα κούρης, εἰ λίνα Μοιράων ἐπιπείθεται· ἀπροϊδῆ
δὲ ἀθρήσεις πρὸ γάμοιο νόθον λαθραῖον ἀκοίτην θηρομιγῆ
δολόμητιν, ἐπεὶ δυτικῷ παρὰ κέντρῳ σὺν Παφίῃ στείχοντα
γαμοκλόπον Ἄρεα λεύσσω, ἀμφοτέροις δὲ Δράκοντα παραντέλλοντα
δοκεύω. ὀλβίστην ἐνέπω σε· σὺ γὰρ τετράζυγι κόσμῳ ἔσσεαι
ἀγλαόκαρπος, ὅτι χθονὶ καρπὸν ὀπάσσεις ἀτρυγέτῳ· κούρης
γὰρ ὑπὲρ κλήροιο τοκήων παρθένος Ἀστραίη σταχυώδεα χεῖρα
τιταίνει. ὣς φάμενος μαντῷον ὑπὸ στόμα κοίμισεν ὀμφήν.
ἀλλ’ ὅτε Δημήτηρ δρεπανηφόρος ἐλπίδα καρπῶν ἐσσομένων
ἤκουσε καὶ αὐτοκέλευστον ἀκοίτην τηλυγέτης ἀδμῆτος
ἀνέγγυον ἅρπαγα κούρης, ἔστενε μειδιόωσα· δῑ ὑψιπόρου δὲ
κελεύθου οἶκον εὸν σπεύδουσα κατηφέι δύσατο ταρσῷ καὶ ζυγὸν
εὐδίνητον ἐχιδναίῃ παρὰ φάτνῃ ἀμφιταλαντεύσασα λόφῳ
διδυμάονι θηρῶν ἄζυγας ἑρπηστῆρας ἐπεσφήκωσε λεπάδνῳ· καὶ
γένυν ἀγκυλόδοντι περισφίγγουσα χαλινῷ ξανθοφυὴς βλοσυροῖο δῑ
ἅρματος ἤγαγε Δηὼ παῖδα καλυπτομένην νεφέλης κυανάμπυκι
μίτρῃ, καὶ κτύπον ἀντικέλευθον ἐπιβρομέοντος ἀπήνῃ
θηρονόμῳ μάστιγι κατερροίζησε Βορῆος, ἠερίης ἱππηδὸν
ἐπεσσυμένων δρόμον αὔρης ἀσταθέων πτερὰ κοῦφα περιστέλλουσα
δρακόντων ἀμφὶ κέρας Λιβυκοῖο παλίσσυτον Ὠκεανοῖο. Δικταίης
δ’ ἀίουσα μέλος κορυθαιόλον ἠχοῦς Κρῆτα χορὸν παράμειβε
βαρυσμαράγοιο βοείης νῶτα περισκαίροντα κυβιστητῆρι σιδήρῳ.
καί τινα λάινον οἶκον ἐποπτεύουσα θεαίνη Σικελίης τριλόφοιο
Πελωρίδα δύσατο πέτρην Ἀδριάδας παρὰ θῖνας, ὅπῃ χύσις
ἄστατος ἅλμης εἰς δύσιν ἑλκομένη περικάμπτεται εἴκελος
ἅρπῃ, εἰς Λίβα πομπεύουσα Βορειόθεν ἀγκύλον ὕδωρ· καί,
Κυανῆν ὅθι πυκνὰ ῥόος χυτλώσατο κούρην κρηναίῳ στροφάλιγγι
χέων ὀπτήριον ὕδωρ, γείτονα κόλπον ὄπωπεν ἰσοσταθέοντα
μελάθρῳ, λαϊνέης ὀρόφοιο περιστεφθέντα καλύπτρῃ, ὃν φύσις
ἐθρίγκωσε χαραδραίῳ πυλεῶνι λάινον ἱστὸν ἔχοντα μεμηλότα
γείτοσι Νύμφαις. καὶ θεὸς ὀρφναίοιο διερπύζουσα μελάθρου
παῖδα πολυσφρήγιστον ἐνέκρυφε φωλάδι πέτρῃ· λυσαμένη δὲ
δράκοντας ἐυπτερύγων ἀπὸ δίφρων τὸν μὲν δεξιτεροῖο παρὰ
πρηῶνα θυρέτρου, τὸν δὲ λιθογλώχινα πύλης παρὰ λαιὸν ὀχῆα
στῆσεν ἀθηήτοιο φυλάκτορα Περσεφονείης· κεῖθι δὲ Καλλιγένειαν,
ἑὴν εὔπαιδα τιθήνην, κάλλιπε σὺν ταλάροισι, καὶ ὁππόσα
θήλεϊ φύτλῃ Παλλάδος εὐπαλάμοιο νέμει ταλασήιος ἱδρώς· καὶ
ποσὶν ἠέρα τέμνεν, ἐρημονόμοις δὲ φυλάξαι καμπύλα
πετραίῃσιν ἐπέτρεπεν ἅρματα Νύμφαις. ἀμφὶ δὲ καρχαρόδοντα
γένυν πεπόνητο σιδήρου εἰροκόμῳ ξαίνουσα περὶ κτενὶ λήνεα
κούρη, ἠλακάτῃ δ’ ἐνέλισσε· πολυστροφάδεσσι δὲ ῥιπαῖς
εἰλυφόων ἄτρακτος ἕλιξ βητάρμονι παλμῷ νηθομένων ἐχόρευε
μίτων κυκλούμενος ὁλκῷ· καὶ ποσὶ φοιταλέοισι παλίνδρομος
ἄκρον ἀπ’ ἄκρου πρωτοπαγῆ ποίησε διάσματα, φάρεος ἀρχήν,
ἱστῷ δ’ ἀμφὶς ἕλισσεν· ὕφαινε δὲ κερκίδι κούρη πηνίον
ἐξέλκουσα παρὲκ μίτον, ἀμφὶ δὲ πέπλῳ γνωτὴν ἰστοτέλειαν
ἑὴν ἐλίγαινεν Ἀθήνην. παρθένε Περσεφόνεια, σὺ δ’ οὐ γάμον
εὗρες ἀλύξαι, ἀλλὰ δρακοντείοισιν ἐνυμφεύθης ὑμεναίοις,
Ζεὺς ὅτε πουλυέλικτος ἀμειβομένοιο προσώπου νυμφίος
ἱμερόεντι δράκων κυκλούμενος ὁλκῷ εἰς μυχὸν ὀρφναίοιο
διέστιχε παρθενεῶνος, σείων δαυλὰ γένεια· παρισταμένων δὲ
θυρέτρῳ εὔνασεν ἰσοτύπων πεφορημένος ὄμμα δρακόντων... καὶ
γαμίαις γενύεσσι δέμας λιχμάζετο κούρης μείλιχος. αἰθερίων δὲ
δρακοντείων ὑμεναίων Περσεφόνης γονόεντι τόκῳ κυμαίνετο
γαστήρ, Ζαγρέα γειναμένη, κερόεν βρέφος, ὃς Διὸς ἕδρης
μοῦνος ἐπουρανίης ἐπεβήσατο, χειρὶ δὲ βαιῇ ἀστεροπὴν
ἐλέλιζε νεηγενέος δὲ φορῆος νηπιάχοις παλάμῃσιν ἐλαφρίζοντο
κεραυνοί. οὐδὲ Διὸς θρόνον εἶχεν ἐπὶ χρόνον· ἀλλά ἑ
γύψῳ κερδαλέῃ χρισθέντες ἐπίκλοπα κύκλα προσώπου δαίμονος
ἀστόργοιο χόλῳ βαρυμήνιος Ἥρης Ταρταρίῃ Τιτῆνες ἐδηλήσαντο
μαχαίρῃ ἀντιτύπῳ νόθον εἶδος ὀπιπεύοντα κατόπτρῳ. ἔνθα
διχαζομένων μελέων Τιτῆνι σιδήρῳ τέρμα βίου Διόνυσος ἔχων
παλινάγρετον ἀρχὴν ἀλλοφυὴς μορφοῦτο πολυσπερὲς εἶδος
ἀμείβων, πῇ μὲν ἅτε Κρονίδης δόλιος νέος αἰγίδα σείων,
πῇ δὲ γέρων βαρύγουνος ἅτε Κρόνος ὄμβρον ἰάλλων· ἄλλοτε
ποικιλόμορφον ἔην βρέφος, ἄλλοτε κούρῳ εἴκελος
οἰστρηθέντι, νέον δέ οἱ ἄνθος ἰούλων ἀκροκελαινιόωντα
κατέγραφε κύκλα προσώπου· πῇ δὲ χόλῳ δασπλῆτι λέων μιμηλὸς
ἰάλλων φρικαλέον βρύχημα σεσηρότι μαίνετο λαιμῷ, ὀρθώσας
πυκινῇσι κατάσκιον αὐχένα χαίταις, ἀμφελελιζομένης
λασιότριχος ὑψόθι νώτου αὐτομάτῃ μάστιγι περιστίζων δέμας
οὐρῆς· ἔνθα λεοντείοιο λιπὼν ἴνδαλμα προσώπου ὑψιλόφῳ
χρεμετισμὸν ὁμοίιον ἔβρεμεν ἵππῳ ἄζυγι, γαῦρον ὀδόντα
μετοχμάζοντι χαλινοῦ, καὶ πολιῷ λεύκαινε περιτρίβων γένυν
ἀφρῷ· ἄλλοτε ῥοιζήεντα χέων συριγμὸν ὑπήνης ἀμφιλαφὴς
φολίδεσσι δράκων ἐλέλικτο κεράστης, γλῶσσαν ἔχων προβλῆτα
κεχηνότος ἀνθερεῶνος, καὶ βλοσυρῷ Τιτῆνος ἐπεσκίρτησε
καρήνῳ ὁρμὸν ἐχιδνήεντα περίπλοκον αὐχένι δήσας· καὶ δέμας
ἑρπηστῆρος ἀειδίνητον ἐάσας τίγρις ἔην, στίξας δέμας
αἰόλον· ἄλλοτε ταύρῳ ἰσοφυής, στομάτων δὲ νόθον μυκηθμὸν
ἰάλλων θηγαλέῃ Τιτῆνας ἀνεστυφέλιξε κεραίῃ. καὶ ψυχῆς
προμάχιζεν, ἕως ζηλήμονι λαιμῷ τρηχαλέον μύκημα δῑ ἠέρος
ἔβρεμεν Ἥρη, μητρυιὴ βαρύμηνις, ἰσοφθόγγῳ δὲ θεαίνῃ
αἰθέριον κελάδημα πύλαι κανάχιζον Ὀλύμπου, καὶ θρασὺς
ὤκλασε ταῦρος· ἀμοιβαίῃ δὲ φονῆες ταυροφυῆ Διόνυσον
ἐμιστύλλοντο μαχαίρῃ. Ζεὺς δὲ πατήρ, προτέροιο δαϊζομένου
Διονύσου γινώσκων σκιόεντα τύπον δοδίοιο κατόπτρου, μητέρα
Τιτήνων ἐλάσας ποινήτορι πυρσῷ Ζαγρέος εὐκεράοιο κατεκλήισσε
φονῆας Ταρταρίῳ πυλεῶνι· καὶ αἰθομένων ἀπὸ δένδρων θερμὰ
βαρυνομένης ἐμαραίνετο βόστρυχα γαίης. ἀντολίην δ’ ἔφλεξε
καὶ αἰθαλόεντι βελέμνῳ αἴθετο Βάκτριον οὖδας ἑώιον,
ἀγχιπόροις δὲ κύμασιν Ἀσσυρίοισιν ἐδαίετο Κάσπιον ὕδωρ,
Ἰνδῷοί τε τένοντες· Ἐρυθραίοιο δὲ κόλπου ἔμπυρα
κυμαίνοντος Ἄραψ θερμαίνετο Νηρεύς. καὶ δύσιν ἀντικέλευθον
ἑῷ πρήνιξε κεραυνῷ Ζεὺς πυρόεις φιλότεκνος· ὑπὸ Ζεφύροιο
δὲ ταρσῷ ἡμιδαὴς σέδας ὑγρὸν ἀπέπτυεν ἑσπερὶς ἅλμη,
Ἀρκτῷοί τε τένοντες· ὁμοφλεγέος δὲ καὶ αὐτῆς πηγνυμένης
πάφλαζε Βορήια νῶτα θαλάσσης· καὶ Νοτίου νιφόεσσαν ὑπὸ
κλίσιν Αἰγοκερῆος θερμοτέρῳ σπινθῆρι μεσημβρινὸς ἔζεεν
ἀγκών. καὶ διεροῖς βλεφάροις ποταμήια δάκρυα λείβων Ὠκεανὸς
λιτάνευε χέων ἱκετήσιον ὕδωρ· Ζεὺς δὲ χόλον πρήυνε,
μαραινομένην δὲ καραυνῷ γαῖαν ἰδὼν ἐλέαιρε, καὶ ἤθελεν
ὕδατι νίψαι λύματα τεφρήεντα καὶ ἔμπυρον ἕλκος ἀρούρης.
καὶ τότε γαῖαν ἅπασαν ἐπέκλυσεν ὑέτιος Ζεὺς πυκνώσας
νεφέεσσιν ὅλον πόλον, οὐρανίη δὲ βρονταίοις πατάγοισι Διὸς
μυκήσατο σάλπιγξ, ἀστέρες ὁππότε πάντες ἐνὶ σφετέροισι
μελάθροις κεκριμένοι δρόμον εἶχον, ἐπεὶ τετράζυγι δίφρῳ
ἠέλιος σελάγιζε λεοντείων ἐπὶ νώτων ἱππεύων ἑὸν οἶκον·
ἐπιτροχόωσα δὲ δίφρῳ καρκίνον ὀκταπόδην τριφυὴς κυκλοῦτο
Σελήνη, καὶ δροσερὴν ὑπὸ πέζαν ἰσημερίῳ παρὰ κύκλῳ Κύπρις
ἀπὸ Κριοῖο μεταστήσασα κεραίης εἰαρινὸν δόμον εἶχεν,
ἀχείμονα Ταῦρον Ὀλύμπου, γείτων δ’ Ἠελίοιο προάγγελον
Ἱστοβοῆος σκορπίον εἶχεν Ἄρης, μιτρούενον αἴθοπι Ταύρῳ,
δόχμιος ἀντικέλευθον ὀπιπεύων Ἀφροδίτην, καὶ τελέων
λυκάβαντα δυωδεκάμηνος ὁδίτης ἰχθύας ἀστερόεντας ἐπέτρεχεν
ἀκρόνυχος Ζεύς, δεξιτερὴν τρίπλευρον ἔχων ἑλικώδεα Μήνην,
καὶ Κρόνος ὄμβρια νῶτα διέστιχεν Αἰγοκερῆος φέγγεϊ
παχνήεντι διάβροχος, ἀμφὶ δὲ φαιδρῇ παρθενικῇ πτερύγεσσιν
ἔην ὑψούμενος Ἑρμῆς, ὅττι Δίκην δόμον εἶχε δικασπόλος.
ἑπταπόρου δὲ αἰθέρος ὑδατόεντες ἀνωίχθησαν ὀχῆες Ζηνὸς
ἐπομβρήσαντος· ἐριφλοίσβοιο δὲ κόλπου κρουνοῖς πλειοτέροισιν
ἐμυκήσαντο χαράδραι, ὑδρηλαὶ δὲ θύγατρες ἀποσπάδες Ὠκεανοῖο
λίμναι ἐκουφίζοντο, καὶ ἠέρι νέρτερον ὕδωρ κρουνοὶ
ἀκοντιστῆρες ἀνέβλυον Ὠκεανοῖο, καὶ σκοπιαὶ ῥαθάμιζον,
ὀρεσσιχύτῳ δὲ ῥεέθρῳ δοψαλέαι ποταμηδὸν ἐμορμύροντο
κολῶναι· ὑψώθη δὲ θάλασσα, καὶ εἰς ὄρος ὑψόθι λόχμης
Νηρεΐδες γεγάασιν Ὀρειάδες. ἆ μέγα δειλή, χερσὶν
ἀπειρήτοισιν ἐνήχετο παρθένος Ἠχὼ ἀρχαίης φόβον ἄλλον
ἀμειβομένη περὶ μίτρης, μή ποτε Πᾶνα φυγοῦσα Ποσειδάωνι
μιγείη. ποντοπόροι δὲ λέοντες ἀήθεος ἔνδοθι πέτρης χερσαίων
ἐχόρευον ἐνὶ σπήλυγγι λεόντων μυδαλέοις μελέεσσι· χαραδραίῳ
δ’ ἐνὶ κόλπῳ εἰναλίῳ δελφῖνι συνήντετο κάπρος ἀλήτης· καὶ
ξυνοῖς ῥοθίοισιν ὀρεσσιχύτου νιφετοῖο θῆρες ἐναυτίλλοντο σὺν
ἰχθύσιν· εἱλικόεις δὲ πούλυπος οὐρεσίφοιτος ἐπεσκίρτησε
λαγωῷ. καὶ διεροὶ Τρίτωνες ὑπὸ σφυρὰ φωλάδος ὕλης ἔγχλοον
αἰθύσσοντες ἐπ’ ἐξύι δίπτυχον οὐρὴν Πανὸς ὀρεσσαύλοισιν
ἐνεκρύπτοντο μελάθροις, σύμπλοον ἠερίοισιν ἐπτιρέψαντες
ἀήταις στικτὴν ἠθάδα κόχλον· ἐν εὐύδρῳ δὲ κολώνῃ Πανὶ
φιλοσκοπέλῳ μετανάστιος ἤντετο Νηρεύς, καὶ ναέτης πετραῖος
ὄρος μετὰ πόντον ἀμείβων μυδαλέην σύριγγα διαπλώουσαν
ἐάσσας· ἰκμαλέον σπέος εἶχεν ὑπωροφίης δόμον Ἠχοῦς. καὶ
διερῷ τότε φῶτες ἀνοιδαίνοντες ὀλέθρῳ ὕδασι τυμβεύοντο,
πολὺς δέ τις ἄλλος ἐπ’ ἄλλῳ πλώετο κυματόεντι νέκυς
πεφορημένος ὁλκῷ· καὶ νιφετῷ κελάδοντι κεχηνότος ἀνθερεῶνος
χανδὸν ἀπὸ σκοπέλοιο πιὼν ὀρεσίδρομον ὕδωρ πῖπτε λέων,
πέσε κάπρος. ὁμοζεύκτῳ δὲ ῥεέθρῳ λίμναι ὁμοῦ ποταμοῖσι,
Διὸς ῥόος, ὕδατα πόντου ἀλλήλοις κεκέραστο, καὶ εἰν ἑνὶ
τέσσαρες αὖραι συμμιγέων ἀνέμων ἐπεμάστιον ἄκριτον ὕδωρ.
καὶ διερὴν χθόνα πᾶσαν ἰδὼν ὑπὸ μείζονι παλμῷ μοῦνον
ἀπειλητῆρι τινασσομένην Διὸς ὄμβρῳ πόντιος ἐννοσίγαιος ἑὴν
ἔρριψεν ἀκωκὴν ἀσχαλόων, τίνα γαῖαν ἀνοχλίσσειε τριαίνῃ.
Νηρεΐδων δὲ φάλαγγες ἐπέπλεον ἄβροχον ὕδωρ· καὶ χλοερῆς
Θέτιν εἶχεν ἐπ’ ἰξύος ὑγρὸς ὁδίτης, τρίτων εὐρυγένειος,
ἐπ’ ἰχθυόεντι δὲ νώτῳ πομπίλον ἡνιόχευεν ἐν ἠέρι φοιτὰς
Ἀγαύη, καὶ λόφον ὑδατόεντι φέρων κυκλούμενον ὁλκῷ, Δωρίδα
κουφίζων, μετανάστιος ἔτρεχε δελφίς. καὶ βυθίη φάλλαινα
περισκαίρουσα κολώναις πλάζετο, μαστεύουσα χαμευνάδος ἄντρα
λεαίνης. καὶ τότε κυματόεσσαν ἰδὼν ὑπὸ γείτονα πέτρην
νηχομένην Γαλάτειαν ἀνίαχε μυδαλέος Πάν· Πῇ φέρεαι,
Γαλάτεια, δῑ οὔρεος ἀντὶ θαλάσσης; μὴ τάχα μαστεύεις
ἐρατὴν Κύκλωπος ἀοιδήν; πρὸς Παφίης λίτομαί σε καὶ
ὑμετέρου Πολυφήμου, μὴ κρύψῃς δεδαυῖα βαρὺν πόθον, εἰ παρὰ
πέτραις νηχομένην ἐνόησας ἐμὴν ὀρεσίδρομον Ἠχώ. ἦ ῥά σοι
ἶσον ἔχει διεπὸν δρόμον; ἦ ῥα καὶ αὐτὴ ἑζοθένη δελφῖνι
θαλασσαίης Ἀφροδίτης, ὡς Θέτις ἀκρήδεμνος, ἐμὴ ναυτίλλεται
Ἠχώ; δείδια, μή μιν ὄρινε δυσάντεα κύματα πόντου· δείδια,
μή μιν ἔκευθε μέγας ῥόος· ὣς ἄρα δειλὴ ἄστατος ἐν
πελάγεσσι μετ’ οὔρεα κύματα βαίνει· ἥ ποτε πετρήεσσα
φανήσεται ὑδριὰς Ἠχώ. ἀλλὰ τεὸν Πολύφημον ἔα βραδύν· ἢν
ἐθελήσῃς, αὐτὸς ἐμοῖς ὤμοισιν ἀερτάζων σε σαώσω· οὔ με
κατακλύζει κελάδων ῥόος· ἢν ἐθελήσω, ἴχνεσιν αἰγείοισιν
ἐλεύσομαι εἰς πόλον ἄστρων. ὥς φαμένῳ Γαλάτεια τόσην
ἀντίαχε φωνήν· Πὰν φίλε, σὴν ἀνάειρε δῑ οἴδματος ἄπλοον
Ἠχώ· μή με μάτην ἐρέεινε, τί σήμερον ἐνθάδε βαίνω· ἄλλον
ἐμοὶ πλόον εὗρεν ὑπέρτερον ὑέτιος Ζεύς. καὶ γλυκερήν περ
ἐοῦσαν ἔα Κύκλωπος ἀοιδήν. οὐκέτι μαστεύω Σικελὴν ἅλα·
τοσσατίου γὰρ τάρβος ἔχω νιφετοῖο καὶ οὐκ ἀλέγω Πολυφήμου.
εἶπε, καὶ ὑγροπόροιο παρήλυθε Πανὸς ἐναύλους. πυκνά δὲ
κυμαίνοντος ἀμαιμακέτου νιφετοῖο πᾶσα πόλις, πᾶς δῆμος ἔην
ῥόος· οὐδέ τις ἀγκὼν ἄβροχος ἦν, οὐ γυμνὸς ἔην λόφος,
οὐ ῥίον Ὄσσης, οὐ τότε Πήλιον ἄκρον· ὑπὸ τριλόφῳ δὲ
κολώνῃ Τυρσηνὸς κελάδησεν· ἱμασσομένοιο δὲ πόντου Ἀδριάδες
Σικελοῖσιν ἐρόχθεον ὕδασι πέτραι ὀμβρηροῖς ῥοθίοισιν. ἐν
ἠερίῃ δὲ κελεύθῳ μαρμαρυγαὶ Φαέθοντος ἐθηλύνοντο ῥεέθροις·
ζώνῃ δ’ ἑβδομάτῃ χθαμαλῆς ὑπὲρ ἄντυγα πέζης κύμασιν
ἠλιβάτοισι σέλας ψύξασα Σελήνη μυδαλέων ἀνέκοψε λελουμένον
αὐχένα ταύρων· ἀστραίῃ δὲ φάλαγγι μεμιγμένον ὄμβριον ὕδωρ
λευκοτέρην ποίησε Γαλαξαίην ἴτυν ἀφρῷ. καὶ ῥοθίῳ γονόεντι
χέων ἑπτάστομον ὕδωρ Ἀλφειῷ δυσέρωτι συνήντετο Νεῖλος
ἀλήτης, ὧν ὁ μὲν εὐκάρποιο δῑ αὔλακος ἤθελεν ἕρπειν
τέρπων ἰκμαλέοισι φιλήμασι διψάδα νύμφην, ὅς δὲ παραΐξας
προτέρην ὁδὸν ἠθάδος ἄγρης ἀχνύμενος πεφόρητο· συνερπύζοντα
δὲ λεύσσων Πύραμον ἱμερόεντα τόσην ἀνενείκατο φωνήν· Νεῖλε,
τί κεν ῥέξαιμι καλυπτομένης Ἀρεθούσης; Πύραμε, τί σπεύδεις;
τίνι κάλλιπες ἠθάδα Θίσβην; ὄλβιος Εὐφρήτης, ὅτι μὴ λάχε
κέντρον Ἐρώτων. ζῆλον ἔχω καὶ δεῖμα μεμιγμένον· ὑδατόεις
γὰρ ἱμερτῇ παρίαυε τάχα Κρονίδης Ἀρεθούσῃ· δείδια, μὴ
προχοῇσι τεὴν νυμφεύσατο Θίσβην. Πύραμος, Ἀλφειοῖο
παραίφασις, ἡμέας ἄμφω οὐ Διὸς ὄμβρος ὄρινεν, ὅσον βέλος
ἀφρογενείης. ἕσπεό μοι φιλέοντι, Συρηκοσίης δ’ Ἀρεθούσης
ἴχνια μαστεύσω, σὺ δέ, Πύραμε, δίζεο Θίσβην. ἀλλ’ ἐρέεις,
ὅτι γαῖα τινάσσεται, ὅττι χαλέπτει οὐρανός, ὅττι θάλασσα
βιάζεται, ὅττι καὶ αὐτὸς ἄπλοος ἀφριόωντι ῥόῳ κυμαίνεται
αἰθήρ· οὐκ ἀλέγω νιφετοῖο μεμηνότος. ἆ μέγα θαῦμα·
αἰθομένην Διὸς ὄμβρος ὅλην χθόνα καὶ φλόγα πόντου καὶ
ποταμοὺς ἐκάθηρεν, ἀπ’ Ἀλφειοῖο δὲ μούνου οὐτιδανὸν Παφίης
οὐκ ἔσβεσεν ἁπτόμενον πῦρ. ἔμπης, εἰ κλονέει με τόσος
ῥόος, εἰ πυρὶ κάμνω, βαιὸν ἐμῆς ὀδύνης πέλε φάρμακον,
ὅττι καὶ αὐτὸς πλάζεται ἁβρὸς Ἄδωνις ἀνιάζων Ἀφροδίτην.
οὔ πω μῦθος ἔληγε, φόβος δ’ ἐβιήσατο φωνήν. καὶ τότε
Δευκαλίων περόων ὑψούμενον ὕδωρ ναυτίλος ἦν ἀκίχητος,
ἔχων πλόον ἠεροφοίτην, καὶ στόλος αὐτοκέλευθος ἄτερ ποδός,
ἄμμορος ὅρμου, λάρνακος αὐτοπόροιο κατέγραφε δύσνιφον ὕδωρ.
καί νύ κε κόσμος ἄκοσμος ἐγίνετο, καί νύ κεν ἀνδρῶν
ἄσπορον ἁρμονίην ἀνελύσατο πάντροφος Αἰών· ἀλλὰ Διὸς
ζαθέοις ὑπό νεύμασι κυανοχαίτης Θεσσαλικοῦ σκοπέλοιο
μεσόμφαλον ἄκρον ὀρύξας γειοτόμῳ τριόδοντι διέσχισε, καὶ
διὰ μέσσου ῥηγνυμένου πρηῶνος ἐχάζετο μάρμαρον ὕδωρ· καὶ
χύσιν ὑψικέλευθον ἀπωσαμένη νιφετοῖο γαῖα φάνη παλίνορσος·
ἐλαυνομένων δὲ ῥεέθρων εἰς βυθίους κευθμῶνας ἐγυμνώθησαν
ἐρίπναι. καὶ χθονὸς ὑγρὰ μέτωπα χέων πολυδίψιον αἴγλην
ἠέλιος ξήραινε· παχυνομένων δὲ ῥοάων θερμοτέραις ἀκτῖσιν
ἐχερσώθη πάλιν ἰλὺς οἷα πάρος. βροτέῃ δὲ τετυγμένα
μείζονι τέχνῃ ἄστεα λαϊνέοισιν ἐνεστήρικτο θεμέθλοις,
δωμήθη δὲ μέλαθρα, νεοκτίστων δὲ πολήων ἀρτιγόνοις μερόπεσσιν
ἐρυμνώθησαν ἀγυιαί. καὶ φύσις ἂψ ἐγέλασσε· συνιπταμένων δὲ
θυέλλαις ὀρνίθων πτερύγεσσιν ἐρετμώθη πάλιν ἀήρ. ἕβδομον
ἱκεσίην πολιὴν Αἰῶνος ἀείδει καὶ Σεμέλην καὶ ἔρωτα Διὸς
καὶ φώριον εὐνήν. ἤδη δ’ ἀενάοιο βίου παλιναυξέι καρπῷ
ἄρσενα θηλυτέρῃ γόνιμον σπόρον αὔλακι μίξας ἄσπορον ἤροσε
κόσμον Ἔρως, φιλότητος ἀροτρεύς· καὶ φύσις ἐρρίζωτο,
τιθηνήτειρα γενέθλης, καὶ χθονὶ πῦρ κεράσασα καὶ ἠέρι
σύμπλοκον ὕδωρ ἀνδρομέην μόρφωσε γονὴν τετράζυγι δεσμῷ.
ἀλλὰ βίον μερόπων ἑτερότροπος εἶχεν ἀνίη ἀρχόμενον
καμάτοιο καὶ οὐ λήγοντα μερίμνης. καὶ Διὶ παμμεδέοντι
δυηπαθέων γένος ἀνδρῶν ἄμμορον εὐφροσύνης ἐπεδείκνυε
σύντροφος Αἰών· οὔ πω γὰρ τοκετοῖο λεχώια νήματα λύσας
Βάκχον ἀνηκόντιζε πατὴρ ἐγκύμονι μηρῷ, ἀνδρομέης ἄμπαυμα
μεληδόνος· οὐ τότε λοιβὴ ἠερίους ἐμέθυσσε πόρους εὐώδεϊ
καπνῷ οἰνοβαφής, στεφάνους δὲ θεῶν λειμωνίδι ποίῃ θυγατέρες
λυκάβαντος ἀτερπέες ἔπλεκον Ὧραι· οἴνου γὰρ χρέος ἦεν·
ἀβακχεύτου δὲ χορείης ἡμιτελὴς ἀνόνητος ἔην χάρις·
ἀγρομένων γὰρ ὄμματα μοῦνον ἔθελγεν, ὅτε στροφάδεσσιν
ἐρωαῖς ὀρχηστὴρ πολύκυκλος ἑλίσσετο λαίλαπι ταρσῶν, νεύματα
μῦθον ἔχων, παλάμην στόμα, δάκτυλα φωνήν. ἀλλὰ Διὸς πετάσας
ἐπὶ γούνασι λευκάδα χαίτην αἰὼν ποικιλόμορφος, ἔχων κληῖδα
γενέθλης, ἱκεσίης ὀρέγεν κεχαλασμένον ὁλκὸν ὑπήνης, εἶχε
λιτάς· δαπέδῳ δὲ καθελκομένοιο καρήνου ἐκταδίην ἔθλιψε
ῥάχιν κυρτούμενος αὐχήν· καὶ ποδὸς ὀκλάζοντος ἀτέρμονα
χεῖρα τιταίνων ἀενάου βιότοιο γέρων ἐφθέγξατο ποιμήν· Ζεῦ
ἄνα, καὶ σὺ δόκευε κατηφέος ἄλγεα κόσμου. οὐχ ὁράᾳς,
ὅτι γαῖαν ὅλην οἴστρησεν Ἐνυὼ ὥριον ἀμώουσα ταχυφθιμένης
στάχυν ἥβης; οὔ πω λείψανα κεῖνα παρήλυθεν, ἐξ ὅτε φωτῶν
ἔκλυσας ἔθνεα πάντα, καί ἠερίου ῥόος ὄμβρου ἠέρα
κυμαίνων ἐπεπάφλασε γείτονι Μήνῃ. χαιρέτω ὠκυμόρων μερόπων
βίος, ὧν ἐπὶ πότμῳ οὐρανίους οἴηκας ἀναίνομαι οὐκέτι
κόσμου πεῖσμα κυβερνήσω· μακάρων δέ τις ἄλλος ἀρείων
πηδάλιον βιότοιο παλιννόστοιο δεχέσθω· ἄλλος ἐμῶν ἐτέων
ἐχέτω δρόμον· αἰνοπαθὲς γὰρ οἰκτείρων ἐμόγησα πολυτλήτων
γένος ἀνδρῶν. ἄρκιον οὐ πέλε γῆρας, ὅ περ νεότητα μαραίνει
καὶ βραδὺν ἄνδρα τίθησι κάτω νεύοντι καρήνῳ, κυφός ὅτε
τρομερῇσι περισσοπόδεσσι πορείαις γηροκόμῳ βαρύγουνος
ἐρείδεται ἠθάδι βάκτρῳ· ἄρκιος οὐ πέλε πότμος, ὃς
ἔκρυφε πολλάκι Λήθῃ νυμφίον ἀρτιχόρευτον ὁμόστολον ἥλικι
νύμφῃ, συζυγίης ἀλύτοιο φερέσβια πείσματα λύσας. οἶδα μέν,
ὡς ἐρόεις πέλεται γάμος, ἧχι λιγαίνει Πανιάδος σύριγγος
ὁμόθροος αὐλὸς Ἀθήνης· ἔμπης, ποῖον ὄνειαρ, ὅτε ζυγίῳ
παρὰ παστῷ ἑπτατόνου φόρμιγγος ἀράσσεται ὄρθιος ἠχώ;
πηκτίδες οὐ λύουσι μεληδόνας· ἀλλὰ καὶ αὐτὸς νυμφιδίην
ἀχόρευτος Ἔρως ἀπεσείσατο πεύκην τερπωλῆς χατέοντας
ὀπιπεύων ὑμεναίους. ἀλλὰ πολυκμήτων μερόπων ἐπίληθον ἀνίης
φάρμακον ἐρρίζωτο βιοσσόον· οὐράνιον γὰρ οὐκ ὄφελέν ποτε
κεῖνο πίθου κρήδεμνον ἀνοῖξαι ἀνδράσι Πανδώρη γλυκερὸν
κακόν. ἀλλὰ καὶ αὐτὸς ἀνδρομέης κακότητος ἐπαίτιός ἐστι
Προμηθεύς, ὃς μογερῶν μερόπων ἐπικήδεται· ἀρχεκάκου γὰρ
ἀντὶ πυρὸς γλυκὺ νέκταρ, ὅ περ μακάρων φρένα τέρπει, κλέψαι
μᾶλλον ὄφελλε καὶ ἀνδράσι δῶρον ὀπάσσαι, ὄφρα τεῷ
σκεδάσειε ποτῷ μελεδήματα κόσμου. ἀλλὰ λιπὼν βιότοιο
πολυφλοίσβοιο μερίμνας σὰς τελετὰς σκοπίαζε κατηφέας· ἦ ῥά
σε θέλγει ἀσπόνδων θυέων ἀνεμώλιος ἀτμὸς ἀλήτης; ὣς
φαμένοιο γέροντος ἐπὶ χρόνον ἔμφρονι σιγῇ μῆτιν ἑὴν
ἐλέλιζεν ἀτέρμονα μητίετα Ζεύς· καὶ φρενὸς ἡνία λῦσεν·
ἐπασσυτέρῃσι δὲ βουλαῖς ἐγκεφάλου γονόεντος ἐδινεύοντο
μενοιναί. καὶ Κρονίδης Αἰῶνι θεηγόρον ἴαχε φωνὴν ἄξονος
ὀμφήεντος ὑπέρτερα θέσφατα φαίνων· Ὦ πάτερ, ἀενάων ἐτέων
αὐτόσπορε ποιμήν, μὴ νεμέσα· βροτέη γὰρ ἀώριος οὔ ποτε
λήγει πληθομένη μινύθουσα φύσις, μίμημα σελήνης. νέκταρ ἔα
μακάρεσσι, καὶ ἀνδράσιν ἄλκαρ ἀνίης αὐτοχύτῳ γλυκὺν
οἶνον ἐοικότα νέκταρι δώσω· ἄλλο ποτὸν μερόπεσσιν
ἐφάρμενον· ἀρχέγονος δὲ ἄχνυται εἰσέτι κόσμος, ἕως ἕνα
παῖδα λοχεύσω. τίκτω ἐγὼ γενέτης, καὶ τλήσομαι ἄρσενι μηρῷ
θηλυτέρας ὠδῖνας, ὅπως ὠδῖνα σαώσω. χθιζὰ μὲν εὐρυάλωος
ἐμῆς ὑπὸ νεύματι Δηοῦς γαῖα χαρασσομένη σταχύων μνηστῆρι
σιδήρῳ ξηρὸν ἀμαλλοτόκοιο λοχεύσατο καρπὸν ἀρούρης. ἤδη δ’
ἀγλαόδωρος ἐμὸς πάις ἐν χθονὶ πήξει ὑγρὸν ἀκεσσιπόνοιο
θυώδεα καρπὸν ὀπώρης, νηπενθὴς Διόνυσος, ἀπενθέα βότρυν
ἀέξων, ἀντίπαλος Δήμητρι· καὶ αἰνήσεις με δοκεύων ἄμπελον
οἰνοτόκοισιν ἐρευθιόωσαν ἐέρσαις εὐφροσύνης κήρυκα, καὶ
ἀγρονόμους παρὰ ληνῷ ποσσὶ βαρυνομένοισιν ἐπιθλίβοντας
ὀπώρην, Βασσαρίδων τε φάλαγγα φιλεύιον ὑψόθεν ὤμων ἄπλοκον
αἰθύσσουσαν ἐς ἠέρα λυσσάδα χαίτην· καὶ φρένα βακχεύσαντες
ἀμοιβαίοισι κυπέλλοις πάντες ἀνευάξουσιν ἐπ’ εὐκελάδοιο
τραπέζης ἀνδρομέης Διόνυσον ἀλεξητῆρα γενέθλης· τοῦτον
ἀεθλεύσαντα μετὰ χθόνα σύνδρομον ἄστρων, γηγενέων μετὰ
δῆριν, ὁμοῦ μετὰ φύλοπιν Ἰνδῶν Ζηνὶ συναστράπτοντα δεδέξεται
αἰόλος αἰθήρ. καὶ θεὸς ἡμερίδων ἐπικείμενον οἴνοπι κισσῷ
ὡς στέφος ἑρπηστῆρα περὶ πλοκάμοισιν ἑλίξας... σῆμα νέης
θεότητος ἔχων ὀφιώδεα μίτρην· καὶ μακάρων ὁμότιμος
ἐπώνυμος ἀνδράσιν ἔσται ἀμπελόεις Διόνυσος, ἅτε
χρυσόρραπις Ἑρμῆς, χάλκεος ὥς περ Ἄρης, ἑκατηβόλος ὥς περ
Ἀπόλλων. εἶπε πατήρ· Μοῖραι δὲ συνῄνεον· ἀμφὶ δὲ μύθῳ
ἐσσομένων κήρυκες ἐπέπταρον εὔποδες Ὧραι. καὶ τὰ μὲν ὣς
εἰπόντε διέτμαγεν, ὃς μὲν ἱκάνων οἶκον ἐς Ἁρμονίης, ὁ
δὲ ποικίλον εἰς δόμον Ἥρης. καὶ σοφὸς αὐτοδίδακτος Ἔρως
αἰῶνα νομεύων πρωτογόνου Χάεος ζοφεροὺς πυλεῶνας ἀράξας
ἰοδόκην ἐκόμισσε θεήλατον, ᾗ ἔνι μούνῃ εἰς πόθον
ἀλλοπρόσαλλον ἐπιχθονίων ὑμεναίων Ζηνὶ πυριτρεφέες
πεφυλαγμένοι ἦσαν ὀιστοὶ δώδεκα, καὶ χρύσειον ἔπος μετρηδὸν
ἑκάστῳ ἔγραφεν εἰς μέσα νῶτα ποθοβλήτοιο φαρέτρης· πρῶτος
ἄγει Κρονίωνα βοώπιδος εἰς λέχος Ἰοῦς· δεύτερος Εὐρώπην
μνηστεύεται ἅρπαγι ταύρῳ· Πλουτοῦς εἰς ὑμέναιον ἄγει
τρίτος ἀρχὸν Ὀλύμπου· τέτρατος εἰς Δανάην καλέει χρύσειον
ἀκοίτην· πέμπτος ἐπεντύνει Σεμέλῃ φλογεροὺς ὑμεναίους·
αἰετὸν Αἰγίνῃ πρόμον αἰθέρος ἕκτος ὀπάζει· ἕβδομος
Ἀντιόπην Σατύρῳ δολόεντι συνάπτει· ὄγδοος ἔμφρονα κύκνον
ἄγει γυμνόχροϊ Λήδῃ· εἴνατος ἵππια λέκτρα φέρει
Περραιβίδι Δίῃ· θέλγεται Ἀλκμήνης δεκάτῳ τρισέληνος
ἀκοίτης· ἑνδέκατος μεθέπει νυμφεύματα Λαοδαμείης· δωδέκατος
τρισέλικτον Ὀλυμπιάδος πόσιν ἕλκει. ἀλλ’ ὅτε πάντας ὄπωπεν
Ἔρως στοιχηδὸν ἀφάσσων, ἄλλους μὲν μεθέηκε πυριγλώχινας
ὀιστούς, χειρὶ δὲ πέμπτον ἄειρε καὶ ἥρμοσεν αἴθοπι νευρῇ
κισσὸν ἐπὶ γλωχῖνι βαλὼν πτερόεντος ὀιστοῦ, δαίμονος
ἀμπελόεντος ἵνα στέφος ἅρμενον εἴη, νεκταρέου κρητῆρος
ὅλον βέλος ἰκμάδι βάψας, νεκταρέην ἵνα Βάκχος ἀεξήσειεν
ὀπώρην. ὄφρα μὲν εἰς Διὸς οἶκον Ἔρως κουφίζετο παλμῷ,
τόφρα δὲ καὶ Σεμέλη ῥοδοειδέι σύνδρομος ὄρθρῳ ἀργυρέης
ἐτίταινε δῑ ἄστεος ἦχον ἱμάσθλης ἡμιόνους ἐλάουσα, καὶ
ὄρθιος ἄκρα κονίης λεπτὸς ἐυκνήμιδος ἐπέγραφεν ὁλκὸς
ἀπήνης· ὄμμασι γὰρ Ληθαῖον ἀμεργομένη πτερὸν Ὕπνου
ἀντιτύπῳ πόμπευεν ἀλήμονα θυμὸν ὀνείρῳ θέσφατα
ποικίλλοντι, καὶ ἀρτιγόνοισι κορύμβοις ἔλπετο καλλιπέτηλον
ἰδεῖν φυτὸν ἔνδοθι κήπου ἔγχλοον, οἰδαλέῳ βεβαρημένον
ὄμφακι καρπῷ, νιφόμενον Κρονίωνος ἀεξιφύτοισιν ἐέρσαις·
ἐξαπίνης δὲ πεσοῦσα δῑ αἰθέρος οὐρανίη φλὸξ δένδρον ὅλον
πρήνιξεν, ἑοῦ δ’ οὐχ ἥπτετο καρποῦ· ἀλλά μιν ἁρπόξας
τανυσίπτερος ὄρνις ἀλήτης ἡμιτελῆ χατέοντα τελεσσιγόνοιο
λοχείης ὤρεγε μὲν Κρονίωνι· πατὴρ δέ μιν ἡδέι κόλπῳ δέκτο
λαβών, μηρῷ δὲ συνέρραφεν· ἀντὶ δὲ καρποῦ ταυροφυὴς
κερόεντι τύπῳ μορφούμενος ἀνὴρ αὐτοτελὴς βλάστησεν ὑπὲρ
βουβῶνα τοκῆος· καὶ Σεμέλη φυτὸν ἦεν, ὑπερφρίσσουσα δὲ
κούρη ἐκ λεχέων ἀνέπαλτο καὶ ἐπτοίησε τοκῆα εὐπετάλων
ἐνέπουσα σελασφόρον ἀτμὸν ἀνείρων. καὶ Σεμέλης δεδόνητο
φυτόν πυρίκαυτον ἀκούων Κάδμος ἄναξ· καλέσας δὲ θεηγόρον
υἷα Χαρικλοῦς πρώιος αἰθαλόεντας ἐπέφραδε παιδὸς ὀνείρους.
καὶ τότε Τειρεσίαο δεδεγμένος ἔνθεον ὀμφὴν παῖδα πατὴρ
προέηκεν ἐς ἠθάδα νηὸν Ἀθήνης Ζηνὶ θυηπολέουσαν ἀκοντιστῆρι
κεραυνοῦ ταῦρον ὁμοκραίροιο φυῆς ἴνδαλμα Λυαίου, καὶ τράγον
ἐσσομένης σταφυλητόμον ἐχθρὸν ὀπώρης. ἔνθεν ἔβη πρὸ
πόληος, ὅπως Διὶ βωμὸν ἀνάψῃ, ἀστεροπῆς μεδέοντι·
παρισταμένη δὲ θυηλαῖς αἵματι κόλπον ἔδευσε, φόνῳ δ’
ἐρραίνετο κούρη· καὶ πλοκάμους ἐδίηναν ἀφειδέες αἵματος
ὁλκοί, καὶ βοέαις λιβάδεσσιν ἐπορφύροντο χιτῶνες· καὶ δρόμον
ἰθύνουσα βαθυσχοίνῳ παρὰ ποίῃ γείτονος Ἀσωποῖο μετέστιχε
πάτριον ὕδωρ παρθένος αἰολόπεπλος, ἵνα σμήξειε ῥεέθροις
στικτὰ πολυρραθάμιγγι δεδευμένα φάρεα λύθρῳ. καὶ Σεμέλην
ὁρόωσα παρ’ Ἀσωποῖο ῥεέθροις λουομένην ἐγέλασσεν ἐν ἠέρι
φοιτὰς Ἐρινὺς μνησαμένη Κρονίωνος, ὅτι ξυνήονι πότμῳ
ἀμφοτέρους ἤμελλε βαλεῖν φλογόεντι κεραυνῷ. κεῖθι δέμας
φαίδρυνε, σὺν ἀμφιπόλοισι δὲ γυμνὴ χεῖρας ἐρετμώσασα δῑ
ὕδατος ἔτρεχε κούρη· καὶ κεφαλὴν ἀδίαντον ἐκούφισεν
ἴδμονι τέχνῃ ὕψι τιταινομένην ὑπὲρ οἴδματος, ἄχρι κομάων
ὑγροβαφής, καὶ στέρνον ἐπιστορέσασα ῥεέθρῳ ποσσὶν
ἀμοιβαίοισιν ὀπίστερον ὤθεεν ὕδωρ. καὶ φόρον ἄλλον
ἔδεκτο, καὶ ὑψόθι γείτονος ὄχθης ἠῴην παρὰ πέζαν
ἀλεξικάκου Διονύσου εἰς ῥόον, εἰς ἀνέμους ἀπεσείσατο
τάρβος ὀνείων. οὐκ ἀθεεὶ δὲ ῥέεθρα μετήιεν, ἀλλά ἑ
κείνου εἰς προχοὰς ποταμοῖο προμάντιες ἤγαγον Ὧραι οὐδὲ
Διὸς λάθεν ὄμμα πανόψιον· ἀμφὶ δὲ κούρῃ ὑψιφανὴς
ἐλέλιζεν ἀτέρμονα κύκλον ὀπωπῆς. καὶ βιοτῆς ἐπίκουρον ἐν
ἠέρι τόξον ἀνέλκων πατρὸς ὀπιπευτῆρος Ἔρως ἀντώπιος
ἔστη, τοξευτὴρ ἀκίχητος· ἐπ’ ἀνθοκόμῳ δὲ βελέμνῳ νευρὴ
μὲν σελάγιζεν, ὀπισθοτόνοιο δὲ τόξου ἑλκομένου ῥοίζησε
σοφὸν βέλος Εὔιον ἠχώ. Ζεὺς δὲ πατὴρ σκοπὸς ἦεν ὁ
τηλίκος· οὐτιδανῷ δὲ αὐχένα κάμψεν Ἔρωτι· καὶ εἴκελος
ἀστέρος ὁλκῷ συριγμῷ γαμίῳ δεδονημένος ἰὸς Ἐρώτων εἰς
κραδίην Διὸς ἦλθε παράτροπος ἔμφρονι παλμῷ, ἀκροτάταις
γλυφίδεσσιν ἐπιγράψας πτύχα μηροῦ, ἐσσομένου τοκετοῖο
προάγγελος. ἔνθα Κρονίων ἄστατον ὄμμα φέρων γαίης ὀχετηγὸν
ἀνάγκης παρθενικῆς ἐς ἔρωτα πόθου μαστίζετο κεστῷ· καὶ
Σεμέλην ὁρόων ἀνεπάλλετο, μὴ σχεδὸν ὄχθης Εὐρώπην ἐνόησε
τὸ δεύτερον· ἐν κραδίῃ δὲ κάμνε πάλιν Φοίνικα φέρων πόθον·
ἀγλαΐης γὰρ τῆς αὐτῆς τύπον εἶχεν, ἀεὶ δέ οἱ ἀμφὶ
προσώπῳ πατροκασιγνήτης ἀμαρύσσετο σύγγονος αἴγλη. Ζεὺς δὲ
πατὴρ δολόεσσαν ἑὴν ἠλλάξατο μορφήν, καὶ Σεμέλης δῑ ἔρωτα
προώριος αἰετὸς ἔπτη ὑψόθεν Ἀσωποῖο, θυγατρογόνου ποταμοῖο,
Αἰγίνης ἅτε μάντις ἐυπτερύγων ὑμεναίων ὀξυφαὲς μίμημα
φέρων ὄρνιθος ὀπωπῆς· αἰθέρα δὲ προλέλοιπε καὶ ἀγχιπόρου
σχεδὸν ὄχθης γυμνὸν ἐυπλοκάμοιο δέμας διεμέτρεε κούρης· οὐ
γὰρ ἰδεῖν μενέαινεν ἀπόπροθεν, ἀλλὰ δοκεύειν ἀγχιφανὴς
πάνλευκον ὅλον δέμας ἤθελε νύμφης, ὅττι τόσον καὶ τοῖον
ἀτέρμονα πάντοθι πέμπων ὀφθαλμὸν περίμετρον, ὅλου θηήτορα
κόσμου, ἄρκιον οὐ δοκέεσκεν ἰδεῖν μίαν ἄζυγα κούρην. καὶ
ῥοδέοις μελέεσσιν ἐφοινίχθη μέλαν ὕδωρ, καὶ ῥόος ἱμερόεις
ποταμήιος ἔπλετο λειμὼν ἀστράπτων Χαρίτεσσιν· ὀπιπεύουσα διὰ
νύμφην νηιὰς ἀκρήδεμνος ἀνήρυγε θαύματι φωνήν· Μὴ προτέρην
μετὰ Κύπριν ἀμερσιγάμῳ Κρόνος ἅρπῃ μήδεα πατρὸς ἔτεμνεν,
ἕως πάλιν ἀφρὸς ἐχέφρων εἰς τόκον αὐτοτέλεστον ἄγων
μορφούμενον ὕδωρ ὁπλοτέρην ὤδινε θαλασσαίην Ἀφροδίτην; μὴ
ποταμὸς μετὰ πόντον ὁμοζήλοισι λοχείαις κύματος αὐτογόνοιο
λεχώιον ὁλκὸν ἑλίσσων ἄλλην Κύπριν ἔτικτε, καὶ οὐχ
ὑπόειξε θαλάσσῃ; μὴ μία Μουσάων τις ἐμὸν πατρώιον ὕδωρ
γείτονος ἐξ Ἑλικῶνος ἐδύσατο, καί τινι πηγῆς Πηγασίδος
προλέλοιπε μελισταγὲς ἵππιον ὕδωρ ἢ ῥόον Ὀλμειοῖο;
τιταινομένην δὲ ῥεέθροις παρθένον ἀργυρόπεζαν ἔσω ποταμοῖο
δοκεύω· πείθομαι, ὡς ἐθέλουσα μολεῖν ἐπὶ Λάτμιον εὐνὴν εἰς
λέχος Ἐνδυμίωνος, ἀκοιμήτοιο νομῆος, λούεται Ἀονίῃσιν ἐνὶ
προχοῇσι Σελήνη· εἰ δὲ δέμας φαίδρυνε χάριν γλυκεροῖο
νομῆος, τί χρέος Ἀσωποῖο μετὰ ῥόον Ὠκεανοῖο; εἰ δὲ καὶ
αἰθερίην μεθέπει χιονώδεα μορφήν, μήνης ποῖον ἔχει σημήιον;
ἀστομίων γὰρ οὐρήων ζυγόδεσμα καὶ ἀργυρόκυκλος ἀπήνη
αἰγιαλῷ παρέασιν, ὑποζεῦξαι δὲ λεπάδνῳ ἡμιόνους οὐκ οἶδε
βοῶν ἐλάτειρα Σελήνη. εἰ δέ τις οὐρανίη θεὸς
ἤλυθε—παρθενικῆς γὰρ γλαυκὰ γαληναίων βλεφάρων ἀμαρύγματα
λεύσσω—, καὶ τάχα Τειρεσίαο παλαιοτέρην μετὰ νείκην λούσατο
δέρμα βαλοῦσα πάλιν γλαυκῶπις Ἀθήνη. κούρη μὲν ῥοδόπηχυς
ἔχει θεοειδέα μορφήν· εἰ δέ μιν ἀγλαόφορτος ἐπιχθονίη τέκε
γαστήρ, αἰθερίων Κρονίωνος ἐπάξιος ἔπλετο λέκτρων. τοῖα μὲν
ἐν ῥοθίοισιν ὑποβρυχίη φάτο φωνή Ζεὺς δὲ πυριγλώχινι πόθου
δεδονημένος οἴστρῳ νηχομένης πάπταινε ῥοδόχροα δάκτυλα
κούρης· ἀσταθέος δ’ ἐλέλιζεν ἀλήμονα κύκλον ὀπωπῆς, πῇ
μὲν ὀπιπεύων ῥοδέου σπινθῆρα προσώπου, πῇ δὲ βοογλήνων
βλεφάρων σέλας, ἄλλοτε χαίτην πλαζομένην ἀνέμοισι,
παρελκομένων δὲ κομάων ἀσκεπέος σκοπίαζεν ἐλεύθερον αὐχένα
κούρης· στέρνα δὲ μᾶλλον ὄπωπε, κατὰ Κρονίδαο δὲ γυμνοὶ
μαζοὶ ἐθωρήχθησαν ἀκοντιστῆρες Ἐρώτων· καὶ χρόα πάντα
δόκευεν· ἀθηήτοιο δὲ μούνου ὄμμασιν αἰδομένοισι παρήλυθεν
ὄργια κόλπου. καὶ Διὸς αἰθερίοιο νόος μετανάστιος ἕρπων
νηχομένῃ Σεμέλῃ συνενήχετο· θελγομένῳ δὲ ἡδυμανῆ σπινθῆρα
δεδεγμένος ἠθάδι θυμῷ παιδὶ πατὴρ ὑπόειξεν· ἀκιδνοτάτῳ δὲ
βελέμνῳ βαιὸς Ἔρως ἔφλεξεν ὀιστευτῆρα κεραυνοῦ· οὐδὲ
χύσις νιφετοῖο, καὶ οὐ φλογόεντι φορῆι ἀστεροπὴ χραίσμησεν,
ἐνικήθη δὲ καὶ αὐτὴ ἀπτολέμου Παφίης ὀλίγῳ πυρὶ τοσσατίη
φλὸξ οὐρανίη· καὶ βαιὸς Ἔρως λασιότριχι ῥινῷ, αἰγίδι
κεστὸς ἔριζεν, ἐρωτοτόκῳ δὲ φαρέτρῃ βρονταίης βαρύδουπος
ἐδουλώθη κτύπος ἠχοῦς. καὶ Σεμέλης δεδόνητο πόθου
φρενοθελγέι κέντρῳ θάμβος ἔχων· φιλίῳ γὰρ ἔρως πέλε
θαύματι γείτων. καὶ μόγις εἰς πόλον ἦλθε δολοπλόκος
ὑψιμέδων Ζεὺς ἔνθεον ἀμφιέπων παλινάγρετον εἶδος ὀπωπῆς.
καὶ νυχίης ἐθέλων Σεμέλης ἐπιβήμεναι εὐνῆς εἰς δύσιν ὄμμα
τίταινε, πότε γλυκὺς Ἕσπερος ἔλθῃ· καὶ δολιχὴν Φαέθοντος
ἐμέμφετο δείελον ὥρην, καὶ φιλίοις στομάτεσσι δυσίμερον
ἴαχε φωνήν· Ἔννεπε, Νὺξ χρονίη, φθονερὴ πότε δύεται Ἠώς;
ἀλλὰ σὺ δαλὸν ἄειρε Διὸς προκέλευθον Ἐρώτων, λαμπάδα
νυκτιπόλοιο προθεσπίζουσα Λυαίου ζηλήμων Φαέθων με βιάζεται· ἦ
ῥα καὶ αὐτὸς ἱμείρει Σεμέλης καὶ ἐμοὶ ποθέοντι μεγαίρει;
ἠέλιε, κλονέεις με καὶ εἰ μάθες οἶστρον Ἐρώτων· φειδομένῃ
μάστιγι πόθεν βραδὺν ἵππον ἱμάσσεις; οἶδα καὶ ὀξυτάτην
ἑτέρην δύσιν· ἢν ἐθελήσω, καὶ σὲ καὶ ἠριγένειαν ἐμοῖς
νεφέεσσι καλύψω, καὶ σέο κευθομένοιο φανήσεται ἠματίη Νὺξ
Ζηνὸς ἐπειγομένοιο γαμοστόλος, ὄφρα φαείνῃ ἄστρα
μεσημβρίζοντα, καὶ ἠθάδα πομπὸν Ἐρώτων ἕσπερον ἀντέλλοντα
καὶ οὐ δύνοντα τελέσσω. ἀλλὰ τεὸν προκέλευθον Ἑωσφόρον εἰς
δύσιν ἕλκων σοὶ καὶ ἐμοὶ ποθέοντι χαρίζεο, παννύχιος δὲ
σῆς Κλυμένης ἀπόναιο, καὶ εἰς Σεμέλην ταχὺς ἔλθω. ζεῦξον
ἐμοὶ τεὸν ἅρμα, φαεσφόρε καὶ σὺ Σελήνη, μαρμαρυγὴν πέμπουσα
φυτηκόμον, ὅττι γενέθλην θεσπίζει γάμος οὗτος ἀεξιφύτου
Διονύσου, καὶ Σεμέλης ἐρατοῖσιν ἐπαντέλλουσα μελάθροις λάμψον
ἐμοὶ ποθέοντι σὺν ἀστέρι Κυπρογενείης, καὶ γλυκερὴν μήκυνε
Διὸς θαλαμηπόλον ὄρφνην. τοῖα πατὴρ ἀγόρευε, τά περ πόθος
οἶδε κελεῦσαι. ἀλλ’ ὅτε οἱ σπεύδοντι χαμαιγενὲς ἅλμα
τιταίνων ἀκροτενὴς περίμετρος ἀνέδραμε κῶνος ὀμίχλης,
δυομένης ζόφον ὑγρὸν ἄγων ἀντίσκιον Ἠοῦς, ἀστερόεν τότε
δῶμα παρέστιχεν ἠέριος Ζεὺς εἰς Σεμέλης ὑμέναιον,
ἀτεκμάρτῳ δὲ πεδίλῳ ἅλμα θορὼν πρώτιστον ὅλην αρεμέτρεε
ταρσῷ ἀτραπὸν ἠερίην· τὸ δὲ δεύτερον ἵκετο Θήβην ὡς
πτερὸν ἠὲ νόημα· διεσσυμένῳ δὲ μελάθρου αὐτόματοι πυλεῶνος
ἀνωίχθησαν ὀχῆες. καὶ Σεμέλην φιλίῳ παλάμης ἠγκάσσατο
δεαμῷ, πῇ μὲν ὑπὲρ λεχέων βοέην μυκώμενος ἠχώ,
ἀνδρομέοις μελέεσσιν ἔχων κερόεσσαν ὀπωπήν, ἰσοφυὲς μίμημα
βοοκραίρου Διονύσου, πῇ δὲ λεοντείην πυκινότριχα δύσατο
μορφήν, ἄλλοτε πόρδαλις ἦεν, ἅτε θρασὺν υἷα φυτεύων,
πορδαλίων ἐλατῆρα καὶ ἡνιοχῆα λεόντων· ἄλλοτε μιτρωεῖσαν
ὑπὸ σπείρῃσι δρακόντων νυμφίος ἀμπελόεντι κόμην ἐσφίγγετο
δεσμῷ, οἴνοπα δινεύων ἑλικώδεα κισσὸν ἐθείρης, Βάκχου
πλεκτὸν ἄγαλμα· δράκων δέ τις ἀγκύλος ἕρπων ταρβαλέης
λιχμᾶτο ῥοδόχροον αὐχένα νύμφης χείλεσι μειλιχίοισι, κατὰ
στέρνοιο δὲ βαίνων ἀκλινέων τροχόεσσαν ἴτυν μιτρώσατο μαζῶν,
συρίζων ὑμέναιον, ἐυσμήνοιο μελίσσης ἡδὺ μέλι προχέων, οὐ
λοίγιον ἰὸν ἐχίδνης. Ζεὺς δὲ γάμῳ δήθυνε, καὶ ὡς παρὰ
γείτονι ληνῷ εὔιον ἐσμαράγησε, φιλεύιον υἷα φυτεύων· καὶ
στόματι στόμα πῆξεν ἐρωμανές, ἱμερόεν δὲ νέκταρ ἀναβλύζων
Σεμέλην ἐμέθυσσεν ἀκοίτης, νεκταρέης ἵνα παῖδα τέκῃ
σκηπτοῦχον ὀπώρης, ἄγγελον ἐσσομένων λαθικηδέα βότρυν
ἀείρων, πυρσοφόρῳ νάρθηκι καταχθέα πῆχυν ἐρείσας· ἄλλοτε
θύρσον ἄειρε πολύπλοκον οἴνπι κισσῷ, δέπμα φέρων ἐλάφοιο·
γυναιμανέος δὲ φορῆος λαιῷ ποικιλόνωτος ἐσείετο νεβρὶς
ἀγοστῷ. γαῖα δὲ πᾶσα γέλασσε, καὶ αὐτοφύτοισι πετήλοις
ὄρχατος ἀμπελόεις Σεμέλης περιδέδρομεν εὐνήν, καὶ δροσεροῦ
λειμῶνος ἀνέβρυον ἄνθεα τοῖχοι ἀμφὶ γονῇ Βρομίοιο, καὶ
ἀννεφέλων ἐπὶ λέκτρων βρονταίοις πατάγοισιν ἐπέκτυπεν
ἐνδόμυχος Ζεὺς τύμπανα νυκτελίοιο προθεσπίζων Διονύσου. καὶ
Σεμέλην μετὰ λέκτρα φίλῳ προσπτύξατο μύθῳ ἐλπίσιν
ἐσσομένῃσι παρηγορέων ἕο νύμφην· Εἰμί, γύναι, Κρονίδης σέο
νυμφίος· αἰθερίῳ μὲν αὐχένα γαῦρον ἄειρε συναπτομένη
παρακοίτῃ, μείζονα δὲ βροτέης μὴ δίζεο μέτρα γενέθλης. οὔ
σοι ἐριδμαίνει Δανάης γάμος· ἀλλὰ καὶ αὐτῆς πατροκασιγνήτης
βοέων ὑμέναιον Ἐρώτων ἔκρυφες· Εὐρώπη γὰρ ἀγαλλομένη Διὸς
εὐνῇ ἤλυθεν εἰς Κρήτην, Σεμέλη δ’ ἐς Ὄλυμπον ἱκάνει. τί
πλέον ἤθελες ἄλλο μετ’ αἰθέρα καὶ πόλον ἄστρων; καί ποτέ
τις λέξειεν, ὅτι Κρονίδης πόρε τιμὴν νερτερίῳ Μίνωι καὶ
οὐρανίῳ Διονύσῳ. ἀλλὰ μετ’ Αὐτονόης βροτὸν υἱέα καὶ
τόκον Ἰνοῦς, τὸν μὲν ἑοῖς σκυλάκεσσι δεδουπότα, τὸν δὲ
τοκῆος παιδοφόνου μέλλοντα θανεῖν πτερόεντι βελέμνῳ, καὶ μετὶ
λυσσαλέης μινυώριον υἱὸν Ἀγαύης ἄφθιτον υἷα λόχευε, καὶ
ἀθανάτην σε καλέσσω· ὀλβίη, ὅττι θεοῖσι καὶ ἀνδράσι χάρμα
λοχεύσεις υἱέα κυσαμένη βροτέης ἐπίληθον ἀνίης. ὄγδοον
αἰολόμυθον ἔχει φθόνον ἄγριον Ἥρης καὶ Σεμέλης πυρόεντα
γάμον καὶ Ζῆνα φονῆα. ὣς εἰπὼν ἐς Ὄλυμπον ἔβη θεός· ἐν
δὲ μελάθρῳ ὑψορόφῳ νόον εἶχεν ἀλώμενον ἐγγύθι νύμφης,
Θήβης οἶστρον ἔχων πλέον αἰθέρος· ἱμερόεις γὰρ οὐρανὸς
ἦν Κρονίδῃ Σεμέλης δόμος, ἀμφὶ δὲ παστῷ ἀμφίπολοι
Κάδμοιο Διὸς πέλον εὔποδες Ὧραι. καὶ γαμίῃ ῥαθάμιγγι
Διιπετέων ὑμεναίων ὄγκῳ θλιβομένη Σεμέλης κυμαίνετο γαστήρ·
μαρτυρίῃ δὲ τόκοιο φιλοστεφάνου Διονύσου στέμματι θυμὸν
ἔτερπεν, ἐπ’ ἀνθοκόμῳ δὲ καρήνῳ θυιάδος αὐτοέλικτον
ἀνέπλεκε κισσὸν ἐθείρης Βασσαρίδων ἅτε μάντις,
ἐπεσσομένῃσι δὲ νύμφαις ὄψιμον ἀγχιτόκοισιν ἐπωνυμίην πόρε
κισσοῦ. καὶ βαρὺν ὄγκον ἔχουσα θεηγενέος τοκετοῖο, εἴ ποτέ
τις σύριγγι γέρων ἐμελίζετο ποιμήν, γείτονος εἰσαΐουσα
φιλαγραύλου μέλος Ἠχοῦς, οἰοχίτων θαλάμοιο διέστιχε θυιάδι
ῥιπῇ· εἰ κτύπος οὐρεσίφοιτος ἀκούετο δίζυγος αὐλοῦ,
ὑψορόφων ἀπέδιλος ἀναθρῴσκουσα μελάθρων εἰς ῥάχιν
αὐτοκέλευστος ἐρημάδος ἔστιχεν ὕλης· κύμβαλον εἰ πλατάγησε,
ποδῶν ἐλελίζετο παλμῷ, λοξῷ καμπύλον ἴχνος ὑποσκαίρουσα
πεδίλῳ· εἰ δὲ τανυκραίροιο μεμυκότος ἔκλυε ταύρου,
ἀντίτυπον μίμημα βοὸς μυκήσατο λαιμῷ· πολάκι ποιμενίην ὑπὸ
δειράδα θυιάδι φωνῇ Πανὶ μέλος συνάειδε καὶ ἔπλετο σύνθροος
Ἠχώ, καὶ νόμιον κερόεντος ἀμειβομένη κτύπον αὐλοῦ εἰς
χορὸν ἴχνος ἔκαμψε· πάις δ’ ἀλόχευτος ἐχέφρων ἅλμασιν
ἐνδομύχοισι συνεσκίρτησε τεκούσῃ αὐλομανὲς μίμημα, καὶ
αὐτοδίδακτον ἀοιδὴν ἡμιτελὴς κελάδησε χέων ὑποκόλπιον ἠχώ.
ὣς ὁ μὲν ἀρσενόπαιδος ἀέξετο γαστέρος ὄγκῳ ἄγγελος
εὐφροσύνης, νοερὸν βρέφος· ἀμφὲ δὲ κούρῳ ἀμφίπολοι
Κρονίωνος ἐπέστεφον οὐρανὸν Ὧραι. καὶ Φθόνος ὑψιμέδοντος
ὀπιπεύων Διὸς εὐνὴν καὶ Σεμέλης ὠδῖνα θεηγενέος τοκετοῖο
Βάκου ζῆλον ἔδεκτο καὶ ἔνδοθι γαστρὸς ἐόντος, αὐτοπαθὴς
ἄστοργος ἑῷ βεβολημένος ἰῷ. καὶ φρενὶ κερδαλέῃ δκολιὴν
ἐφράσσατο βουλὴν Ἄρεος ἀντιτύποιο φέρων ψευδήμονα μορφὴν
ἔντεσι μιμηλοῖσι, καὶ οἷά περ αἵματος ὁλκῷ ἄνθεϊ
φαρμακόεντι κατέγραφε νῶτα βοείης ποιητῇ ῥαθάμιγγι, καὶ ὡς
κταμένων ἀπὸ φωτῶν βάψας ἰσοτύπῳ δεδολωμένα δάκτυλα μίλτῳ
χεῖρας ἐρευθιόωντι νόθῳ φοινίσσετο λύθρῳ· καὶ κτύπον
ἐννεάχιλον ἀνήρυγεν ἀνθερεῶνος σμερδαλέοις στομάτεσσι χέων
ῥηξήνορα φωαάν· κλεψινόοις δ’ ὀάροισιν ἀνεπτοίησεν Ἀθήνην,
καὶ φθονερὴν οἴστρησεν ἔτι πλέον εἰς χόλον Ἥρην·
ἀμφοτέρας δ’ ἐρέθιζε· τόσῳ δ’ ἠνίπαπε μύθῳ· Δίζεό σοι
νέον ἄλλον ἐν αἰθέρι νυμθίον, Ἥρη, ἄλλον, ἐπεὶ Σεμέλη
τεὸν ἥρπασεν, ἧς χάριν εὐνῆς Θήβης ἑπταπύλοιο γαμήλιον
οὖδας ἀμείβων οὐρανὸν ἑπτάζωνον ἀναίνεται· ἀντὶ σέθεν δὲ
τέρπεται ἀγκὰς ἔχων χθονίην ἐγκύμονα νύμφην. πῇ μοι ζῆλος
ἔβη μητρώιος; ἦ ῥα καὶ αὐτῆς εἰς Σεμέλης ὑμέναιον
ἐθηλύνθη χόλος Ἥρης; πῇ σέο κέντρα μύωπος ἀφειδέος;
οὐκέτι πόντῳ πόρτις ἁλιπτοίητος ἐλαύνεται; οὐκέτι βούτης
Ἄργος ἀκοιμήτοισι πολυσπερέεσσιν ὀπωπαῖς κλεψιγάμου Κρονίδαο
νεώτερα λέκτρα φυλάσσει; ἀλλὰ τί μοι δίμος οὗτος Ὀλύμπιος;
εἰς χθόνα βαίνων αἰθέρα καλλείψω πατρώιον, ἡμετέρην δὲ
Θρῄκην ναιετάων οὐ μητέρος ἄλγεα λεύσσω ἀχνυμένης, οὐ Ζῆνα
γαμοκλόπον· εἰ δέ ποτ’ ἔλθῃ γαῖαν ἐς ἡμετέρην ποθέων
Βιστωνίδα κούρην, γνώσεται, οἷος Ἄρης, ὅτε χώεται·
ἡμετέρην γὰρ Τιτήνων ὀλέτειραν ἔχων θανατηφόρον αἰχμὴν ἐκ
Θρῄκης Κρονίωνα γυναιμανέοντα διώξω· καὶ πρόφασιν μεφέπων,
ὅτι παρθένον εἰς λέχος ἕλκει, ἔσσομαι αὐτοκέλευστος ἐμῆς
τιμήορος εὐνῆς, ὅττι χαμαιγενέεσσιν ὁμιλήσας ὑμεναίοις
αἰθέρα ποικιλόνωτον ἑῶν ἔπλησεν ἐρώτων. οὐρανὸς ἱλήκοι,
μερόπων δόμος· ἄξονα βαίνω; Καλλιστὼ κατ’ Ὄλυμπον ἑλίσσεται,
ἧχι φαείνει κύκλος ἀερσιλόφοιο φερώνυμος Ἀρκάδος Ἄρκτου.
Πλειάδος ἑπταπόρου στυγέω δρόμον· ἐν γὰρ Ὀλύμπῳ Ἠλέκτρη
κλονέει με συναστράπτουσα Σελήῃ. νῦν πόθεν ἠρεμέεις;
ὑποκόλπιον υἱέα Λητοῦς ἤκαχες Ἀπόλλωνα, καὶ οὐ Διόνυσον
ὀρίνεις; τικτομένη, Ἥφαιστε, μογοστόκε Τριτογενείης, υἷα
νόθης ἀλόχοιο λοχεύσεται αὐτοτόκος Ζεὺς ὠδίνων τόκον ἄλλον
ὑπέρτερον ἄρσενι μηρῷ, οὐδὲ τεοῦ βουπλῆγος ἔτι χρέος.
εἶξον, Ἀθήνη, λῆγε Διὸς βοόωσα λεχώιον ἄντυγα κόρσης,
ὅττι σοφὴν ὠδῖνα τελεσσιγόνοιο καρήνου αἰσχύνει Διόνυσος,
ὅτι χθονίης ἀπὸ φύτλης ἔσσεται αὐτολόχευτος Ὀλύμπιος, ὥς
περ Ἀθήνη, κρύπτων Παλλάδος εὖχος ἀμήτορος. ἀλλὰ καὶ
αὐτὸς αἰδέομαι πολὺ μᾶλλον, ὅταν μερόπων τις ἐνίψῃ·
*(ζεὺς πόρε δῆριν Ἄρηι καὶ εὐφροσύνην Διονύσῳ.) ἀλλὰ
πόλον Κρονίδαο νόθοις τεκέεσσιν ἐάσας ἵξομαι οὐρανόθεν
μετανάστιος· ὑγροπαγὴς δὲ Ἴστρος ἑὸν σκηπτοῦχον ἀλητεύοντα
δεχέσθω, πρὶν Διὸς οἰνοχόον Γανυμήδεα δεῦρο νοήσω, βουκόλον
εὐχαίτην, μετὰ Πέργαμον ἀστὸν Ὀλύμπου, οὐρανίης ἄψαυστον
ἀμειβόμενον δέπας Ἥβης, πρὶν Σεμέλην καὶ Βάκχον ἴδω
ναετῆρας Ὀλύμπου, καὶ στέφος ἀστερόφοιτον ἐπιχθονίης
Ἀριάδνης σύνδρομον Ἠελίοιο, συνέμπορον ἠριγενείης. κεῖθι
μένω, μὴ Κῆτος ἴδω, μὴ Περσέος ἅρπην, μὴ τύπον
Ἀνδρομέδης, μὴ Γοργόνος ὄμμα Μεδούσης οὓς Κρονίδης
μετόπισθεν ἐνιστήσειεν Ὀλύμπῳ. εἶπε, καὶ αὐτογόνοιο νόον
συνέχευεν Ἀθήνης, καὶ πλέον ἠέξησε βαρυζήλου χόλον Ἥρης.
καὶ Φθόνος ὀξὺς ὄρουσε, καὶ ἀγκύλα γούνατα πάλλων ἤιε
λοξὰ κέλευθα δῑ ἠέρος· ἀνδρομέοις δὲ ὄμμασι καὶ
πραπίδεσσιν ὁμοίιος ἔσσυτο καπνῷ, εἰς δόλον, εἰς κακότητα
νόον τελχῖνα κορύσσων. οὐδὲ Διὸς βαρύμηνις ἐλώφεεν εὐνέτις
Ἥρη· ἀλλὰ θυελλήεντι παραΐξασα πεδίλῳ ποικίλον εὐφαέεσσι
κεκασμένον οὐρανὸν ἄστροις ἄσπετα φοιτητῆρι διέδραμεν ἄστεα
ταρσῷ, κερδαλέην Ἀπάτην διζημένη, εἴ που ἐφεύροι. ἀλλ’
ὅτε Δικταίης Κορυβαντίδος ὑψόθι πέτρης γείτονος Ἀμνισοῖο
λεχώιον ἔδρακεν ὕδωρ, ἔνθά οἱ ἀλλοπρόσαλλος ὀρεστιὰς
ἤντετο δαίμων· καὶ γὰρ ἀεὶ παρέμιμνε Διὸς ψευδήμονι τύμβῳ
τερπομένη Κρήτεσσιν, ἐπεὶ πέλον ἠπεροπῆες. ἀμφὶ δέ οἱ
λαγόνεσσι Κυδωνιὰς ἔρρεε μίτρη, τῇ ἔνι δαίδαλα πάντα
βροτῶν θελκτήρια κεῖται· ἐν μὲν ἐπικλοπίη πολυμήχανος, ἐν δ’
ὀαριστὺς πάρφασις, ἐν δὲ δόλοι πολυειδέες, ἐν δὲ καὶ αὐτὸς
σύνδρομος ἠερίοις ἀπατήλιος ὅρκος ἀήταις. καὶ δολίην
Ἀπάτην δολίῳ μειλίξατο μύθῳ Ἥρη ποικιλόμητις, ἀμυνομένη
παρακοίτην· χαῖρε, θεὰ δολόμητι δολοπλανές· οὔ σε καὶ αὐτὸς
κλεψινόοις ὀάροισι παρέρχεται αἱμύλος Ἑρμῆς· δὸς καὶ ἐμοὶ
ζωστῆρα παναίολον, ὅν ποτε Ῥείη δῆσεν ἑαῖς λαγόνεσσιν, ἕως
ἀπάφησεν ἀκοίτην. οὐ μὲν ἐγὼ Κρονίωνι φέρω πετρώδεα
μορφήν, οὐδὲ λίθῳ δολόεντι παρακλέπτω παρακοίτην, ἀλλὰ γυνὴ
χθονίη με βιάζεται, ἧς χάριν εὐνῆς θοῦρος Ἄρης βαρύμηνις
ἀναίνεται αἰθέρα ναίειν. τί πλέον, εἰ γενόμην θεὸς
ἄμβροτος; οὐτιδανὴ γὰρ θνητὴ ἐμὸν πόσιν ἔσχε, τὸν οὐ
θεὸς ἥρπασε Λητώ· οὐ Δανάῃ παρίαυε τὸ δεύτερον ὑέτιος
Ζεύς, ἀλλὰ σιδηροφόροιο μετὰ σφρηγῖδα μελάθρου μεμφομένη
χρυσέοισι γάμοις ναυτίλλετο νύμφη, καὶ λάχεν ἕδνον Ἔρωτος
ὕδωρ ἁλός· ἐν δὲ θαλάσσῃ σύμπλοος ἀσταθέεσσιν ἐνήχετο
χηλὸς ἀήταις. οὐδὲ μετὰ Κρήτην πάλιν ἔπλεε ταῦρος
Ὀλύμπου, οὐκ ἴδεν Εὐρώπην μετὰ δέμνιον· ὑγροβαφὴς δὲ
οἰστρηθεῖσα μύωπι κερασφόρος ἔπλεεν Ἰώ. οὐδὲ θεὰ γάμον
εἶχεν ἐλεύθερον, ἀλλὰ καὶ αὐτὴ γαστέρι φόρτον ἔχουσα
πολύστροφος ἔτρεχε Λητώ, ἄστατα παπταίνουσα πολυπλανέων σφυρὰ
νήσων καὶ ῥόον οὐ μίμνοντα κακοξείνοιο θαλάσσης, καὶ λοχίης
μόγις εἶδεν ἐλεύθερον ἔρνος ἐλαίης. Λητὼ τόσσα μόγησε,
καὶ οὐ χραίσμησεν ἀκοίτης· θνητῆς δ’ ὠκυμόροιο μιῆς διὰ
δέμνια νύμφης οὐρανίης ἀπέειπε κασιγνήτης λέχος Ἥρης.
δείδια, μὴ Κρονίδης με πόσις καὶ γνωτὸς ἀκούων αἰθέρος
ἐξελάσειε γυναικείης χάριν εὐνῆς, μὴ Σεμέλην τελέσειεν ἑοῦ
βασίλειαν Ὀλύμπου. εἰ δὲ Διὶ Κρονίωνι χαρίζεαι, ἠέ περ
Ἥρῃ, μηδὲ τεὴν ὀπάσειας ἐμοὶ πανθελγέα μίτρην, ὄφρα
μόλῃ πρὸς Ὄλυμπον ἐμὸς πάλιν υἱὸς ἀλήτης, ὑστατίην ἐπὶ
πέζαν ἐλεύσομαι Ὠκεανοῖο αἰθέρα καλλείψασα χάριν βροτέων
ὑμεναίων Τηθύος ἀρχεγόνοιο συνέστιος· ἔνθεν ἱκάνω εἰς
δόμον Ἁρμονίης, καὶ Ὀφίονος ἐγγύθι μίμνω. ἀλλὰ σύ,
κυδαίνουσα Διὸς παμμήτορα νύμφην, δός μοι ἔχειν ζωστῆρα
βοηθόον, ὄφρα φυγόντα θέλξω θοῦρον Ἄρηα τὸ δεύτερον αἰθέρα
ναίειν. ὣς φαμένης ἀπάμειπτο θεὰ πειθήμονι μύθῳ Μῆτερ
Ἐνυαλίοιο, Διὸς πρωτόθρονε νύμφη, δώσω ἐμὸν ζωστῆρα, καὶ εἰ
πλέον ἄλλο κελεύεις πείθομαι, ὅττι θεοῖσι μετὰ Κρονίωνος
ἀνάσσεις. δέχνυσο τοῦτον ἱμάντα· περισφίγξασα δὲ κόλπῳ
Ἄρεα μὲν κομίσειας ἐς οὐρανόν· ἢν δ’ ἐθελήσῃς, θέλγε
νόον Κρονίδαο καὶ, εἰ χρέος, Ὠκεανοῖο χωομένου· χθονίων δὲ
λιπὼν ὑμέναιον Ἐρώτων ἵξεται αὐτοκέλευστος ἐς οὐρανὸν
ὑψιμέδων Ζεὺς ἡμετέρῳ δολόεντι περιγνάμψας φρένα κεστῷ·
οὗτος ἐμῆς Παφίης φρενοθελγέα κεστὸν ἐλέγχει. ὣς φαμένη
δολόμητις ὑπηνέμιος φύγε δαίμων ἠέρα πωτήεντι διαστείχουσα
πεδίλῳ. Δικταίης δὲ λιποῦσα σακέσπαλον ἄντρον ἐρίπνης καὶ
λοχίην σπήλυγγα τελεσσιγόνοιο θεαίνης εἰς θάλαμον Σεμέλης
ἀπατήλιος ἤλυθεν Ἥρη, ζήλῳ φυσιόωσα· μελιγλώσσῳ δὲ
γεραιῇ ἰσοφανὴς φιλόπαιδι δέμας μορφοῦτο τιθήνῃ παιδοκόμῳ,
τὴν αὐτὸς ἀνηέξησεν Ἀγήνωρ, καί οἱ κλῆρον ἔδωκε, καὶ
ὤπασεν ἀνδρὶ γυναῖκα οἷα πατήρ· κομιδῆς δὲ χάριν τίνουσα
καὶ αὐτὴ νήπιον εἰσέτι Κάδμον ἑᾷ μαιώσατο μαζῷ καὶ
βρέφος Εὐρώπην φιλίῳ πήχυνεν ἀγοστῷ. τῇ δέμας ἶσον
ἔχουσα διέστιχεν εἰς δόμον Ἥρη χωομένη Σεμέλῃ καὶ Κύπριδι
καὶ Διονύσῳ μή πω φέγγος ἰδόντι, καὶ ἀρτιγάμῳ παρὰ παστῷ
τοῖχον ἐς ἀντικέλευθον ἑὴν ἔκλινεν ὀπωπὴν ὄμμα
παρατρέψασα, Διὸς μὴ λέκτρα νοήσῃ. τὴν μὲν Πεισιάνασσα
καθίζανεν ὑψόθι δίφρου ἀμφίπολος Σεμέλης, Τυρίης βλάστημα
γενέθλης, Θελξινόη δὲ τάπητας ἐνήρμοσεν ἤνοπι δίφρῳ. ἔνθα
θεὰ σχεδὸν ἧστο δολοπλόκος· εὗρε δὲ κούρην βριθομένην
ὠδῖνι πεπαινομένου τοκετοῖο· καὶ τόκον, οὐ ψαύοντα
τελεσσιγόνοιο Σελήνης, γαστρὸς ἀσημάντου χλοερὴ κήρυξε παρειὴ
καὶ χλόος οἰνώπων μελέων πάρος· ἑζομένης δὲ Ἥρης
ψευδομένης δολόεν δέμας ἔτρεμε παλμῷ ἀντιτύπῳ, καὶ νέρθεν
ἐπὶ χθόνα κάμπτετο νεύων ὤμοις θλιβομένοισι γέρων
κυρτούμενος αὐχήν. καὶ πρόφασιν μόγις εὗρεν· ἐπεστενάχιζε
δὲ μύθῳ δάκρυον εὐποίητον ἀποψήσασα προσώπου, καὶ δολόεν
κατέλεξεν ἔπος φρενοθελγέι φωνῇ· Εἰπέ, πόθεν, βασίλεια,
τεαὶ χλοάουσι παρειαί; πῇ σέο κάλλος ἐκεῖνο; τίς εἴδεϊ
σεῖο μεγαίρων πορφυρέους σπινθῆρας ἀπημάλδυνε προσώπου; καὶ
ῥόδα τίς μετάμειψεν ἐς ὠκυμόρους ἀνεμώνας; καὶ σὺ
κατηφιόωσα τί τήκεαι; ἦ ῥα καὶ αὐτὴ ἔκλυες αἴσχεα κεῖνα,
τά περ βοόωσι πολῖται; ἐρρέτω ἀρχεκάκων ὀλοὸν στόμα
θηλυτεράων. εἰπὲ δέ μοι, μὴ κρύπτε τεῆς συλήτορα μίτρης· τίς
σε θεῶν ἐμίηνε; τίς ἥρπασε σεῖο κορείην; εἰ μὲν Ἄρης
λαθραῖος ἐμὴν νυμφεύσατο κούρην καὶ Σεμέλῃ παρίαυεν
ἀφειδήσας Ἀφροδίτης, ἐλθέτω εἰς σέο λέκτρα γαμήλιον ἔγχος
ἀφάσσων· γινώσκει μενέχαρμον ἑὸν γενέτην σέο μήτηρ. εἰ δέ
σοι ὠκυπέδιλος ἐκώμασε νυμφίος Ἑρμῆς καὶ Σεμέλης διὰ κάλλος
ἑὴν ἠρνήσατο Πειθώ, ῥάβδον ἑὴν ὀπάσειε τεῆς αὐτάγγελον
εὐνῆς, ἠέ σε κοσμήσειεν ἑοῖς χρυσέοισι πεδίλοις δῶρον ἄγων
λεχέων σέθεν ἄξιον, ὄφρα καὶ αὐτὴ εἴης χρυσοπέδιλος, ἅ
περ Διὸς εὐνέτις Ἥρη. εἰ δέ σοι οὐρανόθεν πόσις ἤλυθε
καλὸς Ἀπόλλων καὶ Σεμέλης ὑπ’ ἔρωτι λελασμένος ἔπλετο
Δάφνης, νόσφι δόλου κρυφίοιο δῑ ἠέρος εἰς σὲ χορεύσῃ
ἁβρὸς ἀσιγήτων ἐποχημένος ἅρματι κύκνων, ἕδνα τεῆς
φιλότητος ἑὴν φόρμιγγα κομίζων, πιστὸν ἑῶν θαλάμων σημήιον·
εἰσορόων γὰρ Κάδμος ἐπουρανίην κιθάρην Θοίβοιο νοήσει, ἣν
ἴδεν αἰολόφωνον ἑῆς παρὰ δεῖπνα τραπέζης Ἁρμονίης
μέλπουσαν ἐπιχθονίους ὑμεναίους. εἰ δὲ γυναιμανέων σε βιήσατο
κυανοχαίτης, καί σε σοφῆς προβέβουλεν ἀειδομένης Μελανίππης,
ἀμφαδὰ κωμάσσειε, παρὰ προπύλαια δὲ Κάδμου νυμφιδίης πήξειεν
ἑῆς γλωχῖνα τριαίνης, ξυνώσας γέρας ἶσον ἐχιδνοκόμῳ παρὰ
Δίρκῃ, οἷα παρ’ Ἀργείοισι λεοντοβότῳ παρὰ Λέρνῃ, σῆμα
γάμων ἔστησεν Ἀμυμώνης, ὅθι νύμφης Λερναίης ἔτι χῶρος
ἐπώνυμός ἐστι τριαίνης. ἀλλὰ τί κικλήσκω σε παρευνέτιν
ἐννοσιγαίου; ποῖα Ποσειδάωνος ἔχεις σημήια λέκτρων; ὑδρηλαῖς
παλάμῃσι χυθεὶς ἠγκάσσατο Τυρὼ παφλάζων δολόεντι ῥόῳ
μιμηλὸς Ἐνιπεύς. εἰ δὲ καί, ὡς ἐνέπεις, σέο νυμφίος ἐστὶ
Κρονίων, ἐλθέτω εἰς σέο λέκτρα σὺν ἱμερόεντι κεραυνῷ,
ἀστεροπῇ γαμίῃ κεκορυθμένος, ὄφρά τις εἴπῃ· (Ἥρης καὶ
Σεμέλης νυμφοστόλοι εἰσὶ κεραυνοί.) ζηλήμων περ ἐοῦσα Διὸς
δάμαρ οὔ σε χαλέψει· οὐ γὰρ ἐπιτρέψειε τεὸς μητρώιος Ἄρης.
ὀλβίη Εὐρώπη Σεμέλης πλέον, ἣν ὑπὲρ ὤμων Ζεὺς κερόεις
ἀνάειρε· ποθοβλήτοιο δὲ ταύρου ἄβροχος ἀκροτάτοιο δῑ
ὕδατος ἔτρεχε χηλή, καὶ σκάφος ἦεν Ἔρωτος ὁ τηλίκος. ἆ
μέγα θαῦμα, παρθένος ἡνιόχευε τὸν αἰθέρος ἡνιοχῆα. ὀλβίζω
Δανάην Σεμέλης πλέον, ἧς διὰ κόλπου χρύσεος ἐξ ὀρόφοιο
κατέρρεεν ὑέτιος Ζεὺς ἀφνειῇ ῥαθάμιγγι γυναιμανέος
νιφετοῖο· οὐ μὲν χρύσεα δῶρα μακαρτάτη ᾔτεε νύμφη· εἶχε
γὰρ ἕδνον Ἔρωτος ὅλον πόσιν. ἀλλά τις εἴη σιγὴ ἐφ’
ἡμείων, γενέτης μὴ Κάδμος ἀκούσῃ. ὥς φαμένη λίπε δῶμα
καὶ ἀχνυμένην ἔτι νύμφην, Ἥρης ζῆλον ἔχουσαν ἀμιμήτων
ὑμεναίων, μεμφομένην Κρονίωνι· παλιννόστῳ δὲ κελεύθῳ
αἰθέρος ἔνδον ἵκανε, καὶ οὐρανίῳ παρὰ θώκῳ κείμενα
δερκομένη Διὸς ἔντεα νόσφι φορῆος, οἷά περ εἰσαΐοντα,
φίλῳ μειλίξατο μύθῳ· Βροντή, καὶ σὲ λέλοιπεν ἐμὸς
νεφεληγερέτα Ζεύς; τίς πάλιν ἁρπάξας σε τεὸν γύμνωσε φορῆα;
βροντή, ἐσυλήθης—οὐκ αἴτιός ἐστι Τυφωεύς— Ἥρης ξυνὰ
παθοῦσα παρήγορε· νυμφοκόμος γὰρ ἡμέας ἀμφοτέρους
ἀπαναίνεται ὑέτιος Ζεύς. οὐ νιφετοῖο ἔτι γαῖα παλύνεται,
ὑγροχύτου δὲ ὄμβρου λειπομένου περιβόσκεται αὐχμὸς ἀρούρης
αὔλακα, καρπὸν ἔχων ἀχρήιον· ἀγρονόμοις δὲ ἀντὶ
κελαινεφέος κικλήσκεται ἀννέφελος Ζεύς. ἀστεροπαί, Κρονίωνι
πυρώδεα ῥήξατε φωνήν, Ζηνὶ γυναιμανέοντι, φίλοι, φθέγξασθε,
κεραυνοί. ἀλλὰ βαρυζήλων ἀχέων ποινήτορες Ἥρης εἰς Σεμέλην
ἔρχεσθε γαμοστόλοι, ἕδνα δὲ μίτρης λισσομένη φλογόεντας
ἑοὺς δέξαιτο φονῆας. τοῖα μὲν ἀφθόγγοις Διὸς ἔντεσιν
ἴαχεν Ἥρη ἀχνυμένη, φθονερῷ δὲ χόλῳ κυμαίνετο δαίμων.
καὶ Σεμέλη βαρύδεσμος ἐῷ νεοπενθέι θυμῷ ἀστεροπὴν
ποθέουσα, πυραυγέα πομπὸν Ἐρώτων, μεμφομένοις στομάτεσσιν ἑὸν
λιτάνευεν ἀκοίτην, Ἡραίης ἐθέλουσα πυριστεφέος τύπον εὐνῆς·
Πρὸς Δανάης λίτομαί σε ῥυηφενέων ὑμεναίων, δὸς χάριν,
Εὐρώπης κερόεις πόσις· αἰδέομαι γὰρ κικλήσκειν Σεμέλης σε,
τὸν ὡς ὄναρ εἶδον, ἀκοίτην. Ἀκρίσιος Κάδμοιο μακάρτερος·
ἀλλὰ καὶ αὐτὴ ἤθελον, εἰ χρύσειον ἴδον γάμον, ὑέτιε
Ζεῦ, εἰ μὴ τοῦτο γέρας σέο Περσέος ἥρπασε μήτηρ· ἤθελον,
εἴ με κόμισσας ἐν ὕδασι ταῦρος ὁδίτης ὤμοις ὑμετέροισιν,
ἵνα πλάζοιτο καὶ αὐτὸς γνωτὸς ἐμὸς Πολύδωρος, ἀλήμονος
ἅρπαγα νύμφης μαστεύων, ἅτε Κάδμος, ἐμὸν Κρονίωνα φορῆα.
ἀλλὰ τί μοι βοέοιο γάμου τύπος ἢ νιφετοῖο; οὐκ ἐθέλω
γέρας ἶσον, ὅ περ χθονίη λάχε νύμφη. Εὐρώπῃ λίπε ταῦρον,
ἔα Δανάῃ χύσιν ὄμβρου· Ἥρης μοῦνος ἔχει με γάμων φθόνος.
εἴ με γεραίρεις, παστὸν ἐμὸν κόσμησον ἐπουρανίῳ σέο πυρσῷ
αἰθύσσων νεφέων ἐρόεν σέλας, ἀστεροπὴν δὲ ἕδνον ἐμῆς
φιλότητος ἀπειθέι δεῖξον Ἀγαύῃ· Αὐτονόη φρίξειεν ἐμῷ
παρὰ γείτονι παστῷ νυμφοκόμων ἀίουσα μέλος βρονταῖον
Ἐρώτων, σύμβολον αὐτοβόητον ἀκηρύκτων σέο λέκτρων. δὸς δέ,
περιπτύξαιμι φίλην φλόγα καὶ φρένα τέρψω ἀστεροπῆς ψαύουσα
καὶ ἀμφαφόωσα κεραυνούς. δός μοι σῶν θαλάμων ζυγίην φλόγα·
πᾶσα δὲ νύμφη πυρσὸν ἔχει πομπῆα τελεσσιγάμων ὑμεναίων. ἦ
ῥα τεῶν γαμέων οὐκ ἄξιός εἰμι κεραυνῶν Ἄρεος αἷμα
φέρουσα καὶ ὑμετέρης Ἀφροδίτης; δειλὴ ἐγώ· Σεμέλης μὲν
ἔχει γάμος ὠκύμορον πῦρ καὶ χθονίους λαμπτῆρας, ἐφαπτομένη
δὲ κεραυνοῦ καὶ στεροπῆς ψαύουσα τεὴ νυμφεύεται Ἥρη. νυμφίε
τερπικέραυνε, σὺ μὲν πολυφεγγέι παστῷ ἔνθεον εἶδος ἔχων
ἐπὶ δέμνιον ἔρχεαι Ἥρης ἀστεροπαῖς γαμίῃσι καταυγάζων σέο
νύμφην Ζεὺς πυρόεις, Σεμέλῃ δὲ δράκων ἢ ταῦρος ἱκάνεις·
κείνη μὲν βαρύδουπον Ὀλύμπιον ἦχον Ἐρώτων εἰσαΐει, Σεμέλη
δὲ τύπῳ σκιοειδέι μορφῆς ταύρου ψευδαλέοιο νόθον μυκηθμὸν
ἀκούει· ἄψοφος εἰς ἐμὰ λέκτρα κατέρχεται ἀννέφελος Ζεύς,
καὶ νεφεληγερέτης ὑψαύχενι μίγνυται Ἥρῃ. κούρης δ’
αἰνογάμοιο πατὴρ ἐμὸς αἴσχεα φεύγων ἐνδόμυχος σέο Κάδμος
ἀλυσκάζει πάτον ἀνδρῶν, αἰδόμενος ναέτῃσι φανήμεναι, ὅττι
πολῖται πάντες ἐφυβρίζουσι τεοῖς κρυφίοις ὑμεναίοις
μεμφόμενοι Σεμέλην, ὅτι φώριον ἔσχεν ἀκοίτην. καλὸν ἐμοὶ
πόρες ἕδνον ὀνείδεα θηλυτεράων· καὶ χορὸς ἀμφιπόλων ἐμὲ
μέμφεται, ἔξοχα δ’ ἄλλων δειμαίνω στόμα λάβρον ἀσιγήτοιο
τιθήνης. μνώεο, τίς Τυφῶνι δολόφρονα πότμον ὑφαίνων σοὶ
πόρεν ἁρπαμένοιο πάλιν σπινθῆρα κεραυνοῦ· δεῖξον ἐμῷ
γενετῆρι, τά περ πόρε· γηραλέος γὰρ Κάδμος ἀπαιτίζει με τεῆς
σημήιον εὐνῆς. οὔ πω ἐγὼ Κρονίωνος ἀληθέος εἶδον ὀπωπήν,
οὐ βλεφάρων ἀκτῖνα σελασφόρον, οὐδὲ προσώπου μαρμαρυγὰς
ἐνόησα καὶ ἀστράπτουσαν ὑπήνην· οὔ πω ἴδον τεὸν εἶδος
Ὀλύμπιον, ἀλλὰ δοκεύω πόρδαλιν ἠὲ λέοντα, θεὸν δ’ οὐκ
εἶδον ἀκοίτην. ὡς βροτὸν εἰσορόω σε θεὸν μέλλουσα λοχεύειν.
ἄλλον ἐγὼ πυθόμην φλογερὸν γάμον· ἠέλιος γὰρ δὺν πυρὶ
νυμφιδίῳ Κλυμένην ἠγκάσσατο νύμφην. ἔννεπεν αἰτίζουσα φίλον
μόρον· ἶσα γὰρ Ἥρῃ εἰς γάμον ἀθρῆσαι μινυώριος ἔλπετο
νύμφη μειλίχιον σπινθῆρα γαληναίοιο κεραυνοῦ. Ζεὺς δὲ πατὴρ
ἀίων φθονεραῖς ἐπεμέμφετο Μοίραις, καὶ Σεμέλην ἐλέαιρεν
ἀώριον· ἀμφὶ δὲ Βάκχῳ κερδαλέον γίνωσκεν ἀμειλίκτου χόλον
Ἥρης. Ἑρμείῃ δὲ κέλευεν ἀπὸ φλογεροῖο κεραυνοῦ ἁρπάξαι
νέον υἷα πυριβλήτοιο Θυώνης. καί τινα μῦθον ἔλεξε πατὴρ
ὑψαύχενι κούρῃ· Ὦ γύναι, ἦ σε δόλοις φθονερὸς νόος
ἤπαφεν Ἥρης· ἦ ῥα, γύναι, δοκέεις, ὅτι μείλιχοί εἰσι
κεραυνοί; τλῆθι μένειν χρόνον ἄλλον, ἕως ἔτι φόρτον
ἀείρεις, τλῆθι μένειν χρόνον ἄλλον, ἕως ἐμὸν υἷα
λοχεύεις· μὴ πρὸ τόκου πυρόεντας ἀπαιτίζῃς με φονῆας· οὐ
στεροπὴν μεθέπων Δανάης σύλησα κορείην, οὐ βροντῆς κελάδημα,
καὶ οὐ Τυρίης σέο νύμφης Εὐρώπης ὑμέναιον ἐνυμφεύσαντο
κεραυνοί, οὐκ ἴδεν Ἰναχίη δαμάλη σέλας· ἀλλὰ σὺ μούνη
θνητὴ ἀπαιτίζεις με, τὰ μὴ θεὸς ᾔτεε Λητώ. τοῖον ἔπος
κατέλεξε καὶ οὐ μενέαινεν ἐρίζειν νήμασι Μοιριδίοισι· δῑ
αἰθερίοιο δὲ κόλπου ἀστράπτων πεφόρητο καὶ ἱκεσίην ἕο
νύμφης οὐκ ἐθέλων ἐτέλεσσε πόσις στεροπηγερέτα Ζεύς, εἰς
Σεμέλην δ’ ἐχόρευε κατηφέι χειρὶ τιταίνων νυμφιδίους σπινθῆρας
ἀμερσιγάμοιο κεραυνοῦ· καὶ θάλαμος στεροπῇσιν ἐλάμπετο, καὶ
πυρὸς ἀτμῷ Ἰσμηνὸς σελάγιζεν, ὅλη δ’ ἀμαρύσσετο Θήβη. καὶ
Σεμέλη φλογόεντας ἑοὺς ὁρόωσα φονῆας αὐχένα γαῦρον ἄειρε
καὶ ὑψινόῳ φάτο φωνῇ· Πηκτίδος οὐ χατέω λιγυηχέος, οὐ
χρέος αὐλοῦ· βρονταὶ ἐμοὶ γεγάασι Διὸς σύριγγες Ἐρώτων,
αὐλὸς ἐμοὶ κτύπος οὗτος Ὀλύμπιος, αἰθερίης δὲ δαλὸς
ἐμῶν θαλάμων στεροπῆς σέλας· οὐτιδανῶν δὲ οὐκ ἀλέγω
δαΐδων· δαΐδες δέ μοί εἰσι κεραυνοί. εἰμὶ δάμαρ Κρονίωνος,
Ἐχίονός ἐστιν Ἀγαύη, Αὐτονόην καλέσωσιν Ἀρισταίοιο
γυναῖκα· Ἰνὼ ἔχει Νεφέλην, Σεμέλη λάχε σύγγαμον Ἥρην. οὐ
γενόμην Ἀθάμαντος ἐγὼ δάμαρ, ὠκύμορον δὲ οὐ τέκον
Ἀκταίωνα κυνοσπάδα, σύννομον ὕλης. οὐ χατέω φόρμιγγος
ὀλίζονος· οὐρανίη γὰρ ἀστραίη Κιθάρη Σεμέλης ὑμέναιον
ἀείδει. ἔννεπε κυδιόωσα καὶ ἤθελε χερσὶν ἀφάσσειν
ἀστεροπὴν ὀλέτειραν, ἀφειδήσασα δὲ Μοίρης τολμηρῇ παλάμῃ
φονίων ἔψαυσε κεραυνῶν· καὶ γάμος ἦν Σεμέλης θανατηφόρος,
ἧς ἑνὶ θεσμῷ πυρκαϊὴν καὶ τύμβον ἐθήκατο παστὸν Ἐρινύς·
καὶ λοχίαις ἀκτῖσι γαμήλιον ἄσθμα κεραυνοῦ Ζηνὸς
ἀφειδήσαντος ὅλην τεφρώσατο νύμφην· καὶ στεροπὴ πέλε μαῖα,
καὶ Εἰλείθυια κεραυνοί· κόλπου δ’ αἰθομένοιο διαθρῴσκοντα
τεκούσης Βάκχον ἐπουρανίη μαιώσατο φειδομένη φλόξ, μητροφόνῳ
σπινθῆρι μαραινομένων ὑμεναίων· καὶ βρέφος ἠλιτόμηνον
ἀδηλήτου τοκετοῖο ἄσθμασι φειδομένοισιν ἐχυτλώσαντο κεραυνοί·
καὶ Σεμέλη πυρόεσσαν ἐσαθρήσασα τελευτὴν ὤλετο τερπομένη
λόχιον μόρον· ἦν δὲ νοῆσαι ἵμερον, Εἰλείθυιαν, Ἐρινύας
εἰν ἑνὶ παστῷ. καὶ βρέφος ἡμιτέλεστον ἑῷ γενετῆρι
λοχεῦσαι οὐρανίῳ πυρὶ γυῖα λελουμένον ἤγαγεν Ἑρμῆς. Ζεὺς
δὲ βαρυζήλοιο μετατρέψας νόον Ἥρης ἄγριον ἐπρήυνε
παλίλλυτον ὄγκον ἀπειλῆς, καὶ φλογερὴν Σεμέλην μετανάστιον
εἰς πόλον ἄστρων οὐρανὸν οἶκον ἔχουσαν ἀνήγαγε μητέρα
Βάκχου αἰθερίοις ναέτῃσιν ὁμέστιον, ὡς γένος Ἥρης, ὡς
τόκον Ἁρμονίης ἐξ Ἄρεος, ἐξ Ἀφροδίτης· καὶ καθαρῷ λούσασα
νέον δέμας αἴθοπι πυρσῷ... καὶ βίον ἄφθιτον ἔσχεν
Ὀλύμπιον· ἀντὶ δὲ Κάδμου καὶ χθονίου δαπέδοιο καὶ Αὐτονόης
καὶ Ἀγαύης σύνθρονον Ἄρτεμιν εὗρε καὶ ὡμίλησεν Ἀθήνῃ
καὶ πόλον ἕδνον ἔδεκτο, μιῆς ψαύουσα τραπέζης Ζηνὶ καὶ
Ἑρμάωνι καὶ Ἄρεϊ καὶ Κυθερείῃ. εἰς ἔνατον σκοπίαζε καὶ
ὄψεαι υἱέα Μαίης θυγατέρας τε Λάμου καὶ Μύστιδα καὶ δρόμον
Ἰνοῦς. Ζεὺς δὲ πατὴρ Σεμέλης φλογερῶν νωμήτορα κόλπων
ἡμιτελῆ λοχίοιο διαθρῴσκοντα κεραυνοῦ δεξάμενος Διόνυσον
ἐπέρραφεν ἄρσενι μηρῷ, μαρμαρυγὴν δ’ ἀνέμιμνε τελεσσιγόνοιο
Σελήνης· καὶ παλάμη Κρονίδαο κυβερνήτειρα λοχείης αὐτομάτη
πέλε μαῖα πολυρραφέος τοκετοῖο, παιδοτόκου λύσασα μογοστόκα
νήματα μηροῦ. καὶ Διὸς ὠδίνοντος ἴτυς θηλύνετο μηροῦ, καὶ
πάις ἠλιτόμηνος ἀμήτορι τίκτετο θεσμῷ ἄρσενα θηλυτέρην
μετὰ γαστέρα γαστέρα βαίνων. τὸν μὲν ὑπερκύψαντα θεηγενέος
τοκετοῖο στέμματι κισσήεντι λεχωίδες ἔστεφον Ὧραι ἐσσομένων
κήρυκες, ἐπ’ ἀνθοκόμῳ δὲ καρήνῳ εὐκεράων σκολιῇσιν ὑπὸ
σπείρῃσι δρακόντων ταυροφυῆ Διόνυσον ἐμιτρώσαντο κεράστην.
καί μιν ἔσω Δρακάνοιο λεχώιον ἀμφὶ κολώνην πήχεϊ κολπωθέντι
λαβὼν Μαιήιος Ἑρμῆς ἠερόθεν πεπότητο· λοχευομένῳ δὲ Λυαίῳ
πατρῴην ἐπέθηκεν ἐπωνυμίην τοκετοῖο κικλήσκων Διόνυσον,
ἐπεὶ ποδὶ φόρτον ἀείρων ἤιε χωλαίνων Κρονίδης βεβριθότι
μηρῷ, νῦσος ὅτι γλώσσῃ Συρακοσσίδι χωλὸς ἀκούει· καὶ θεὸν
ἀρτιλόχευτον ἐφήμισαν Εἰραφιώτην, ὅττί μιν εὐώδινι πατὴρ
ἐρράψατο μηρῷ. καί μιν ἀχυτλώτοιο διαΐσσοντα λοχείης πήχεϊ
κοῦρον ἄδακρυν ἐκούφισε σύγγονος Ἑρμῆς, καὶ βρέφος
εὐκεράοιο φυῆς ἴνδαλμα Σελήνης ὤπασε θυγατέρεσσι Λάμου
ποταμηίσι Νύμφαις, παῖδα Διὸς κομέειν σταφυληκόμον· αἱ δὲ
λαβοῦσαι Βάκχον ἐπηχύναντο, καὶ εἰς στόμα παιδὸς ἑκάστη
ἀθλιβέων γλαγόεσσαν ἀνέβλυεν ἰκμάδα μαζῶν. καὶ πάις
ἀντικέλευθον ἐς οὐρανὸν ὄμμα τιταίνων ὕπτιος ἦεν ἄυπνος,
ἀμοιβαίῃσι δὲ ῥιπαῖς ἠέρα λακτίζων διδυμάονι τέρπετο
παλμῷ, καὶ πόλον ἐσκοπίαζεν ἀήθεα, θαμβαλέος δὲ πατρῴην
ἐγέλασσεν ἴτυν δεδοκημένος ἄστρων. καὶ βρέφος ἀθρήσασα
Διὸς μαστίζετο νύμφη· θυγατέρες δὲ Λάμοιο χόλῳ βαρυμήνιος
Ἥρης δαιμονίης κακότητος ἐβακχεύθησαν ἱμάσθλῃ· ἐν δὲ δόμῳ
δμωῇσιν ἐπέχραον, ἐν τριόδοις δὲ ξεινοφόνῳ δαίτρευον
ὁδοιπόρον ἄνδρα μαχαίρῃ· φρικαλέαι δ’ ἀλάλαζον, ὑπὸ
στροφάλιγγι δὲ ῥιπῇ ὀφθαλμοὺς ἐλέλιζον ἀκοσμήτοιο
προσώπου· πάντῃ δ’ ἔνθα καὶ ἔνθα νοοπλανέεσσι μενοιναῖς
ἔτρεχον ἀσταθέων τροχαλῷ σκιρτήματι ταρσῶν· καὶ πλοκάμους
βάκχευον ἐς ἠέρα θυιάδες αὖραι πλαζομένους· κροκόεις δὲ
περὶ στέρνοισιν ἑκάστης ἀφροκόμῳ ῥαθάμιγγι χιτὼν λευκαίνετο
κούρης. καί νύ κε φοιταλέης ἑτερόφρονι κύματι λύσσης νήπιον
εἰσέτι Βάκχον ἐμιστύλλοντο μαχαίρῃ, εἰ μὴ ἀσημάντοιο ποδὸς
ληίστορι ταρσῷ Βάκχον ὑποκλέψας πτερόεις πάλιν ἥρπασεν
Ἑρμῆς, καὶ βρέφος ἀρτικόμιστον ἔχων ζωαρκέι κόλπῳ εἰς
δόμον ἀρτιτόκοιο λεχώιον ἤγαγεν Ἰνοῦς. ἡ μὲν ἀνηέρταζεν
ἑῆς προθορόντα λοχείης νήπιον εἰσεέτι κοῦρον, ἐπωλένιον
Μελικέρτην, παιδοκόμοις παλάμῃσιν· ἀνοιδαίνοντο δὲ μαζοὶ
θλιβομένοιο γάλακτος ἀναβλύζοντες ἐέρσην. καὶ φιλίοις
στομάτεσσι θεὸς μειλίξατο νύμφην θέσκελον ὀμφήεντι χέων ἔπος
ἀνθερεῶνι· Δέξο, γύναι, νέον υἷα, τεῷ δ’ ἐνικάτθεο κόλπῳ
παῖδα κασιγνήτης Σεμέλης σέεν, ὃν παρὰ παστῷ οὐ στεροπῆς
ἀμάθυνεν ὅλον σέλας, οὐδέ μιν αὐτοὶ μητροφόνοι σπινθῆρες
ἐδηλήσαντο κεραυνοῦ. καὶ βρέφος ἀχλυόεντι δόμῳ πεφυλαγμένον
ἔστω, μηδέ μιν ἀθρήσειεν ἔσω γλαφυροῖο μελάθρου ἠμάτιον
Φαέθοντος ἢ ἔννυχου ὄμμα Σελήνης, μηδέ ἑ κουρίζοντα, καὶ
εἰ ταυρῶπις ἀκούει, ζηλήμων βαρύμηνις ἴδῃ κεκαλυμμένον
Ἥρη. δέξο κασιγνήτης σέθεν υἱέα· σοὶ δὲ Κρονίων ἄξια σῶν
καμάτων ὀπάσει θρεπτήρια κείνου. ὀλβίη ἐν πάσῃσι
θυγατράνσιν ἔπλεο Κάδμου· ἤδη γὰρ Σεμέλη φλογερῷ δέδμητο
βελέμνῳ, Αὐτονόν δὲ θανόντι σὺν υἱέι γαῖα καλύψει,
ἀμφοτέροις δ’ ἕνα τύμβον ἀναστήσειε Κιθαιρών, καὶ μόρον
οὐρεσίφοιτος ἐσαθρήσειεν Ἀγαύη Πενθέος ὀλλυμένοιο, νόθης
ψαύσασα κονίης, παιδοφόνος γεγαυῖα λιπόπτολις· ἀλλὰ σὺ μούνη
ἔσσαι αὐχήεσσα, τόσης ναέτειρα θαλάσσης, οἶκον ἀμειβομένη
Ποσιδήιον, εἰναλίη δὲ ὡς Θέτις, ὡς Ταλάτεια φατίζεαι Ὑδριὰς
Ἱνώ· οὐ χθονίῳ κενεῶνι κατακρύψει σε Κιθαιρών, ἀλλὰ σὺ
Νηρεΐδων μία γίνεαι· ἀντὶ δὲ Κάδμου ἐλπίδι λωιτέρῃ
καλέσῃς Νηρῆα τοκῆα παιδὶ τεῷ ζώουσα σὺν ἀθανάτῳ
Μελικέρτῃ, Λευκοθέη, κρατέουσα χυτῆς κληῖδα γαλήνης,
εὐπλοΐης μεδέουσα μετ’ Αἰόλον· εὐδιόων δὲ σοὶ πίσυνος
πλεύσειε φιλέμπορος εἰν ἁλὶ ναύτης βωμὸν ἕνα στήσας
ἐνοσίχθονι καὶ Μελικέρτῃ, ῥέζων ἀμφοτέροισι· θαλασσαίοιο δὲ
δίφρου δέξεται ἡνιοχῆα Παλαίμονα κυανοχαίτης. ὣς εἰπὼν
ἀκίχητος ἐς οὐρανὸν ἔδραμεν Ἑρμῆς ἠέρι δινεύων ἀνεμώδεα
ταρσὰ πεδίλων. Ἰνὼ δ’ οὐκ ἀπίθησε, φιλοστόργῳ δὲ μενοινῇ
παιδοκόμῳ πήχυνεν ἀμήτορα Βάκχον ἀγοςτῷ, πήχεϊ δ’
ἁπλώσασα συνωρίδα δίζυγα παίδων δίζυγα μαζὸν ὄρεξε Παλαίμονι
καὶ Διονύσῳ· καὶ βρέφος ἀμφιπόλῳ παρεθήκατο Μύστιδι νύμφῃ,
Μύστιδι καλλικόμῳ Σιδωνίδι, τὴν ἔτι κούρην Κάδμος ἀνηέξησε
πατὴρ θαλαμηπόλον Ἰνοῦς· ἣ τότε Βάκχον ἑλοῦσα θεοτρεφέων
ἀπὸ μαζῶν ἀρροϊδῆ ζοφόεντι κατεκήισσε βερέθρῳ· καὶ Διὸς
αὐτοβόητος ἀπαγγέλλουσα λοχείην μαρμαρυγὴ σελάγιζε,
καταυγάζουσα προσώπου· τοῖχοι δ’ ἀχλυόεντε ἐλευκαίνοντο
μελάθρου καὶ ζόφον ἔκρυφε φέγγος ἀθηήτου Διονύσου. καὶ
Βρομίῳ παίζοντι παρέζετο πάννυχος Ἰνώ· πολλάκι δ’ ἀστήρικτος
ἀναθρῴσκων Μελικέρτης χείηεσιν ἀντιτύποισιν ἀνέσπασε γείτονα
θηλὴν εὔια παππάζοντι παρερπύζων Διονύσῳ. καὶ θεὸν ἔτρεφε
Μύστις ἑῆς μετὰ μαζὸν ἀνάσσης ὄμμασιν ἀγρύπνοισι
παρεδρήσσουσα Λυαίῳ· καὶ πινυτὴ θεράπαινα φερώνυμα Μύστιδι
τέχνῃ ὄρηια νυκτελίοιο διδασκομένη Διονύσου καὶ τελετὴν
ἄγρυπνον ἐπεντύνουσα Λυαίῳ πρώτη ῥόπτρον ἔσεισεν,
ἐπεπλατάγησε δὲ Βάκχῳ κύμβαλα δινεύουσα περίκροτα δίζυγι
χαλκῷ, πρώτη νυκτιχόρευτον ἀναψαμένη φλόγα πεύκης εὔιον
ἐσμαράγησεν ἀκοιμήτῳ Διονύσῳ, πρώτη καμπύλον ἄνθος
ἀναδέψασα κορύμβω ἄπλοκον ἀμπελόεντι κόμην μιτρώσατο δεσμῷ,
αὐτὴ δ’ ἔπλεκε θύρσον ἑμόζυγον οἴνοπι κισσῷ, ἀκροτάτῳ
δὲ σίδηρον ἐπεσφήκωσε κορύμβῳ κευθόμενον πετάλοισιν, ὅπως
μὴ Βάκχον ἀμύξῃ· καὶ φιάλας γυμνοῖσιν ἐπὶ στέρνοισι
καθάψαι χαλκείας ἐνόνσε καὶ ἰξύι δέρματα νεβρῶν· καὶ
τελετῆς ζαθέης ἐγκύμονα μύστιδα κίστην παίγνια κουρίζοντι
διδασκομένη Διονύσῳ πρώτη ἐχιδνήεντα κατὰ χροὸς ἧψεν
ἱμάντα σύμπλοκον, εἱλικόεις δὲ δράκων περὶ δίπλακα μίτρην
ἅμματα κυκλώσας ὀφιώδεϊ κάμπτετο δεσμῷ. τὸν δὲ
πολυκλήιστον ὑπὸ σφρηγῖδα μελάθρου ὄμμασιν ἀπλανέεσσιν ἴδεν
πανεπόψιος Ἥρη μύστιδος ἀφράστοιο μυχῷ πεφυλαγμένον οἴκου·
καὶ Στυγὸς ὑστερόποινον ἐπώμνυε νέρτερον ὕδωρ παντοίῃ
κακότητι κατακλύζειν δόμον Ἰνοῦς. καί νύ κεν ἠμάλδυνε Διὸς
γόνον· ἀλλά μιν Ἑρμῆς ἁρπάξας ἐκόμισσε Κυβηλίδος εἰς
ῥάχιν ὕλης· Ἥρη δ’ ὠκυπέδιλος ἑπέδραμεν εὔποδι ταρσῷ
ὑψόθεν ἀστήρικτος· ὁ δὲ δρόμον ἔφθασεν Ἥρης, πρωτογόνου
δὲ Φάνητος ἀτέρμονα δύσατο μορφήν καὶ θεὸν ἁζομένη
πρωτόσπορον εἴκαθεν Ἥρη ψευδομένας ἀκτῖνας ὑποπτήσσουσα
προσώπου, οὐδὲ νόθης ἐνόησε δολοπλόκον εἰκόνα μορφῆς·
κουφοτέροις δὲ πόδεσσιν ὀρειάδα πέζαν ἀμείβων, χερσὶ
περιπλεκέεσσι κερασφόρον υἷα κομίζων, μητρὶ Διὸς γενέταο
λεοντοβότῳ πόρε Ῥείῃ, καί τινα μῦθον ἔειπεν ἀριστώδινι
θεαίνῃ· Δέξο, θεά, νέον υἷα τεοῦ Διός, ὃς μόθον Ἰνδῶν
ἀθλεύσας μετὰ γαῖαν ἐλεύσεται εἰς πόλον ἄστρων, Ἥρῃ
χωομένῃ μεγάλη χάρις· οὐ γὰρ ἐῴκει, ὃν Κρονίδης ὤδινεν,
ἔχειν κουροτρόφον Ἰνώ· μαῖα Διωνύσοιο Διὸς γενέτειρα
γενέσθω, μήτηρ Ζηνὸς ἐοῦσα καὶ υἱωνοῖο τιθήνη. ὣς εἰπών
ταχύγουνος ἐς οὐρανὸν ἤλυθεν Ἑρμῆς κυκλώσας βαλίῃσιν
ὑπηνέμιον πτερὸν αὔραις· αὐτογόνου δὲ Φάνητος ὑπέρτερον
εἶδος ἀμείψας ἀρχαίην παλίνορσος ἑὴν ἀνεδύσατο μορφὴν
μητέρι παιδοκόμῳ παλιναυξέα Βάκχον ἐάσας. τὸν δὲ θεὰ
κομέεσκε καὶ εἰσέτι κοῦρον ἐόντα ἅρματος ὠμοβόμων
ἐπιβήτορα θῆκε λεόντων· καὶ τροχαλοὶ Κορύβαντες ἔσω
θεοδέγμονος αὐλῆς παιδοκόμῳ Διόνυσον ἐμιτρώσαντο χορείῃ,
καὶ ξίφεα κτυπέεσκον, ἀμοιβαίῃσι δὲ ῥιπαῖς ἀσπίδας
ἐκρούσαντο κυβιστητῆρι σιδήρῳ κουροσύνην κλέπτοντες ἀεξομένου
Διονύσου· καὶ πάις εἰσαΐων σακέων μαιήιον ἠχὼ πατρῴαις
κομιδῇσιν ἀεξήθη Κορυβάντων. καὶ νέος ἐνναέτηρος ἔχων
θηροκτόνον ἄγρην ποσσὶ μὲν ὠκυτέροισι παρέστιχεν ἴθμα
λαγωοῦ, χειρὶ δὲ νηπιάχῳ μεθέπων κεμαδοσσόον ἀλκήν ποικίλον
ᾐώρησεν ἐπ’ αὐχένι ωεβρὸν ἀείρων, καὶ θρασὺν αἰολόνωτον
ἔχων τετανυσμένον ὤμῳ τίγριν ἄνω κούφιζε μετάρσιον ἔκτοθι
δεσμοῦ ... σκύμνους χερσὶν ἔχων ἐπεδείκνυε μητέρι Ῥείῃ,
ἁρπάξας νέα τέκνα πολυλλαγέων ἀπὸ μαζῶν, σμερδαλέους δὲ
λέοντας ἔτι ζώοντας ἐρύσσας μητέρι δῶρα τίταινεν, ἵνα
ζεύξειεν ἀπήνῃ δίζυγας ἀμφοτέρῃσι πόδας παλάμῃσι πιέζων.
θαμβαλέη δὲ γέλωτι γεγηθότι δέρκετο Ῥείη ἠνορέην καὶ ἄεθλα
νεηγενέος Διονύσου· καὶ βλοσυρῶν Ἰόβακχον ἰδὼν ἐλατῆρα
λεόντων ὄμμασι τερπομένοισι πατὴρ ἐγέλασσε Κρονίων. καὶ
χροΐ λαχνήεντας ἀνεχλαίνωσε χιτῶνας Εὔιος ἀρτιτέλεστον
ἔκων παιδήιον ἥβην, δαιδαλέην ἐλάφοιο φέρων ὤμοισι
καλύπτρην, αἰθερίων μιμηλὸν ἔχων τύπον αἰόλον ἄστρων· καὶ
Φρυγίης ὑπὸ πέζαν ἐς αὔλια λύλκας ἐλάσσας στικτοῖς
πορδαλίεσσιν ἑὴν ἔζευξεν ἀπήνην, οἷά τε πατρῴων δαπέδων
ἴνδαλμα γεραίρων· πολλάκι δ’ ἀθανάτης ἐποχημένος ἅρματι
Ῥείης, βαιῇ χειρὶ φέρων ἁπαλόχροϊ κύκλα χαλινοῦ, κραιπνὸν
ἐπειγομένων ἀνεσείρασεν ἅρμα λεόντων· καὶ Διὸς ὑψιμέδοντος
ἐνὶ φρεσὶ θάρσος ἀέξων δεξιτερὴν ἐτίταινεν ἐπὶ στόμα
λυσσάδος ἄρκτου, σμερδαλέαις γενύεσσιν ἀταρβέα δάκτυλα
βάλλων, δάκτυλα κουρίζοντα· καὶ ἵστατο μειλιχίη θὴρ νηπιάχῳ
στόμα δοῦλον ἐπιτρέψασα Λυαίῳ, καὶ κύσε καρχαλέοισι φιλήμασι
δίκτυλα Βάκχου. ὣς ὁ μὲν ἠέξητο φιλοσκοπέλῳ παρὰ Ῥείῃ
ἀρτιθαλὴς ἔτι κοῦρος ὀρίτροφος. ἀμφὶ δὲ πέτραις Πᾶνες
ἐκυκλώσαντο χοροίτυπον υἷα Θυώνης, ποσσὶ δασυκνήμοισι
περισκαίροντες ἐρίπναις, Βάκχον ἀνευάζοντες· ἑλισσομένων δὲ
χορείῃ αἰγείη κροτάλιζε ποδῶν σκιρτήματι χηλή. καὶ Σεμέλη
κατ’ Ὄλυμπον ἔτι πνείουσα κεραυνοῦ αὐχένα γαῦρον ἄειρε καὶ
ὑψινόῳ φάτο φωνῇ· Ἥρη, ἐσυλήθης· Σεμέλης τόκος ἐστὶν
ἀρείων· Ζεὺς ἐμὸν υἷα λόχευσε καὶ ἀντ’ ἐμέθεν πέλε
μήτηρ, σπεῖρε πατὴρ καὶ ἔτικτε, τὸν ἤροσεν, αὐτοτόκῳ δὲ
γαστρὶ νόθῃ τέκε παῖδα, φύσιν δ’ ἤλλαξεν ἀνάγκῃ. Βάκχος
Ἐνυαλίου πέλε φέρτερος· ὑμέτερον γὰρ ἤροσε μοῦνον Ἄρηα
καὶ οὐ τεκνώσατο μηρῷ. Θήβη δ’ Ὀρτυγίης κλέος ἔκρυφεν·
οὐρανίη γὰρ λάθριον Ἀπόλλωνα διωκομένη τέκε Λητώ· Λητὼ
Φοῖβον ἔτικτε, καὶ οὐκ ὤδινε Κρονίων· Ἑρμείαν τέκε Μαῖα,
καὶ οὐκ ἐλόχευσεν ἀκοίτης· ἀμφαδίην δ’ ἐμὸν υἷα πατὴρ
τέκεν. ἆ μέγα θαῦμα, δέρκεο σῆς Διόνυσον ἐν ἀγκαλίδεσσι
τεκούσης πήχεϊ παιδοκόμῳ περικείμενον· ἀενάου δὲ ἡ ταμίη
κόσμοιο, θεῶν πρωτόσπορος ἀρχή, παμμήτωρ, Βρομίου τροφὸς
ἔπλετο· νηπιάχῳ γὰρ Βάκχῳ μαζὸν ὄρεξε, τὸν ἔσπασεν
ὑψιμέδων Ζεύς. τίς Κρονίδης ὤδινε, τίς ἔτρεφεν Ἄρεα Ῥείη
παῖδα τεόν; Κυβέλη δὲ φατιζομένη σέο μήτηρ Ζῆνα τέκεν καὶ
Βάκχον ἀνέτρεφεν εἰν ἑνὶ κόλπῳ· ἀμφοτέρους ἤειρε καὶ
υἱέα καὶ γενετῆρα. οὐδὲ τόκῳ Σεμέλης ἀπάτωρ Ἥφαιστος
ἐρίζοι ἄσπορος ἐκ γενετῆρος, ὃν αὐτόγονος τέκεν Ἥρη
λεπταλέων σκάζοντα ποδῶν ἑτεραλκέι ταρσῷ, μητρῴην ἀτέλεστον
ὑποκλέπτοντα λοχείην. οὐ Σεμέλῃ πέλε Μαῖα πανείκελος, ἧς
πάις Ἑρμῆς ἰσοφανὴς δολόεις, κεκορυθμένος οἷά περ Ἄρης,
Ἥρην ἠπερόπευσεν, ἕως γλάγος ἔσπασε μαζῶν. εἴξατέ μοι·
Σεμέλη γὰρ ἑὸν πόσιν ἔλλαχε μούνη τὴν αὐτὴν ἀρόωντα καὶ
ὠδίνοντα γενέθλην. ὀλβίστη Σεμέλη χάριν υἱέος· ἡμέτερος
γὰρ νόσφι δόλου Διόνυσος ἐλεύσεται εἰς χορὸν ἄστρων αἰθέρα
ναιετάων πατρώιον, ὅττι θεαίνης τοσσατίης ὑπέδεκτο θεοτρεφέος
γάλα θηλῆς· ἵξεται αὐτοκέλευστος ἐς οὐρανόν, οὐδὲ χατίζει
Ἡραίοιο γάλακτος ἀρείονα μαζὸν ἀμέλξας. εἶπεν ἀγαλλομένη
καὶ ἐν αἰθέρι· χωομένη δὲ Ζηνὸς ἀνεπτοίησε δάμαρ
μετανάστιον Ἰνώ, ἀπροϊδὴς Ἀθάμαντος ἐπιβρίσασα μελάθρῳ
εἰσέτι κουρίζοντι χολωομένη Διονύσῳ. ἐκ θαλάμου δὲ φυγοῦσα
διέδραμε δύσγαμος Ἰνώ, τρηχαλέας ἀπέδιλος ἐπισκαίρουσα
κολώνας, ἴχνος ἀκηρύκτοιο μετεσσυμένη Διονύσου· φοιταλέη δὲ
βέβηκε δῑ οὔρεος οὔρεα νύμφη, ἄχρι χαραδρήεσσαν ἐδύσατο
Δελφίδα Πυθώ· καὶ μόγις ἴχνος ἔκαμψε δρακοντοβότῳ παρὰ
λόχμῃ ἄσχετα παιφάσσουσα· κατὰ στέρνοιο δὲ γυμνοῦ πενθαλέον
κήρυκα διαρρήξασα χιτῶνα αἰνομανὴς πεφόρητο· νοοπλάγκτοιο δὲ
νύμφης οἰμωγὴν ἀίων ἑτερόθροον ἔτρεμε ποιμήν. πολλάκι
θεσπεσίῃ τριποδηίδι σύμπλοκον ἕδρῃ αὐχμηραῖς τριέλικτον
ὄφιν σπειρηδὸν ἐθείραις ἥρμοσε, λεπταλέῳ δὲ περισφίγξασα
καρήνῳ μηκεδανὴν μίτρωσε δρακοντείῳ τρίχα δεσμῷ· παρθενικὰς
δ’ ἐδίωκε θεωρίδας. οὐ τότε λοιβή, οὐδὲ θυηπολίη μεταδήμιος,
οὐ παρὰ νηῷ Δελφὸς ἀνὴρ ἐχόρευε· τανυπλέκτοιο δὲ κισσοῦ
γυιοβόροις ἑλίκεσσιν ἐμαστίζοντο γυναῖκες. θηρητὴρ δ’
ἀλέεινεν ἰδὼν ὀρεσίδρομον Ἰνώ, καλλείψας σταλίκων λίνεον
δόλον· ὑψιλόφου δὲ αἰπόλος ἤλασεν αἶγας ὑπὸ πτύχα φωλάδα
πέτρης καὶ βόας ἱδρώοντας ὑπὸ ζυγόδεσμον ἐλαύνων ἅλμασιν
Ἰνῴοισι γέρων ἔφριξεν ἀροτρεύς. καὶ χθονίης σφίγξασα βοῆς
ἀλλόθροον ἠχὼ Πυθιὰς ὀμφήεσσα δῑ οὔρεος ἔτρεχε κούρη,
ἠθάδα σεισαμένη κεφαλῇ Πανοπηίδα δάφνην· δυσαμένη δὲ κάρηνα
βαθυκνήμιδος ἐρίπνης Δελφικὸν ἄντρον ἔναιε φόβῳ λυσσώδεος
Ἰνοῦς. ἀλλὰ διεσσυμένη πολυκαμπέος ἔνδιον ὕλης οὐ λάθεν
Ἀπόλλωνα πανόψιον· ἄγχι δὲ λόχμης οἰκτείρων ταχὺς ἦλθε,
καὶ εἰς βροτὸν εἶδος ἀμείψας νύμφης ἐγγὺς ἵκανε, καὶ
ἀκρότατον δέμας Ἰνοῦς φειδομέναις παλάμῃσι σοφῆς ἐπλέξατο
Δάφνης, καὶ οἱ νήδυμον ὕπνον ἐπήγαγεν· ἀμβροσίῃ δὲ
ὑπναλέης ἔχρισεν ὅλον χρόα πενθάδος Ἰνοῦς λυσιπόνῳ
ῥαθάμιγγι μεμηνότα γυῖα διαίνων. καὶ χρόνον αὐτόθι μίμνεν
ἔσω Παρνησίδος ὕλης τέτρατον εἰς λυκάβαντα, καὶ ὀμφαίῃ
παρὰ πέτρῃ εἰσέτι νηπιάχοιο χοροὺς ἱδρύσατο Βάκχου Φοίβου
μαντοσύνῃσι· σὺν ἀγρύπνοισι δὲ πεύκαις Κωρυκίδες θυόεντα
μετέστιχον ὄργια Βάκχαι, καὶ ζαθέαις παλάμῃσιν ἀλεξητήρια
λύσσης φάρμακα συλλέξαντο καὶ ἰήσαντο γυναῖκα. Κεκλομένου δ’
Ἀθάμαντος ὀπάονες ἦσαν ἀλῆται πάντοθι μαστεύοντες·
ὀριπλανέες δὲ καὶ αὐταὶ δμωίδες ἐστιχόωντο πολυστρέπτοισι
πορείαις διζόμεναι περίφοιτον ἀπευθέος ἴχνος ἀνάσσης
πλαζομένης ἀκίχητα· φιλοθρήνων δὲ γυναικῶν στυγνὸς
ἐρευθιόωσαν ὄνυξ ἤμυσσε παρειήν, καὶ ῥοδέοις ἐκόρυσσαν
ἑκούσια δάκτυλα μαζοῖς· καὶ πολὺν οἰμωγῇσι δῑ ἄστεος
ἦχον ἰάλλων πενθαλέης ὀλόλυξε βεβυσμένος οἶκος ἀνίης· καὶ
πλέον αἰολόμητις ἐδέχνυτο Μύστις ἀνάγκην, εἶχε δὲ διπλόον
ἄλγος ἀλωομένης ἔτι δειλῆς Ἰνοῦς τλησιπόνοιο καὶ
ἁρπαμένου Διονύσου. οὐ μὲν ἄναξ Ἀθάμας κινυρὴν ὠδύρετο
νύμφην, ἀλλὰ λιπὼν ἄμνηστον ἀκηρύκτου πόθον Ἰνοῦς
δισσοτόκου Νεφέλης προτέρης μετὰ δέμνια νύμφης ἁβρὰ
βαθυζώνοιο μετέστιχε λέκτρα Θεμιστοῦς, καὶ τρίτον εἰς
ὑμέναιον ἄγων Ὑψηίδα κούρην Ἰνοῦς ῥῖψεν ἔρωτα· καὶ ὡς
τροφὸς ἁβρὸν ἀθύρων, ὑψιπόρῳ στροφάλιγγι μετάρσιον ἠέρι
πέμπων, κούφισε παππάζοντα παρηγορέων Μελικέρτην· καί οἱ
δακρυχέοντι γαλακτοφόρου περὶ θηλῆς ἄρσενα μαζὸν ὄρεξε,
πόθον δ’ ἀνέκοψε τεκούσης. ἐκ λεχέων δ’ Ἀθάμαντος ἀνηέξησε
Θεμιστὼ υἱέας εὐθώρηκας, ἀλεξητῆρας Ἐνυοῦς, Σχοινέα καὶ
Λεύκωνα, νέην εὐήνορα φύτλην, πρωτοτόκοις ὠδῖσιν· ἐπ’
ἀμφοτέροισι δὲ μήτηρ ξυνῆς δισσὰ γένεθλα μιῆς βλάστημα
λοχείης γείνατο Πορφυρέωνα καὶ ἔτρεφε πίονι μαζῷ Πτοῖον,
ἀλεξικάκοιο θάλος παιδήιον ἥβης, ἄμφω τηλυγέτους καὶ
ὁμήλικας, οὕς ποτε μήτηρ μητρυιῆς ἅτε παῖδας ἀπηλοίησε
Θεμιστώ, δίπτυχον ἀγλαόπαιδος ὀιομένη γένος Ἰνοῦς. καὶ
δεκάτῳ μανίην Ἀθαμαντίδα καὶ δρόμον Ἰνοῦς, πῶς φύγεν εἰς
ἁλὸς οἶδμα σὺν ἀρτιτόκῳ Μελικέρτῃ. ὣς ἡ μὲν φονίη
παιδοκτόνος ἔπλετο μήτηρ μαινομένη· τεκέων δὲ πατὴρ ὑπὸ
μάρτυρι ποινῇ, ὅττι γονῆς ὀλέτειραν ὁμέστιον εἶχε
Θεμιστώ, οἰστρηθεὶς Ἀθάμας μανιώδεϊ Πανὸς ἱμάσθλῃ ποίμνης
εἰς μέσον ἦλθε, καὶ ὡς θεράποντας ἱμάσσων εἰροπόκων
ἐδίωκεν ἀναίτια πώεα μήλων· καὶ μίαν ἠέρταζεν, ἑὴν ἅτε
σύζυγα νύμφην, σὺν διδύμοις βρεφέεσσι νεογλαγέων ἐπὶ μαζῶν
αἶγα λαβών· λασίους δὲ πόδας σφηκώσατο δεσμῷ διχθαδίῳ·
λύσας δὲ παρ’ ἰξύι κυκλάδα μίτρην σφιγγομένης μάστιζε δέμας
ψευδήμονος Ινοῦς, μὴ νοέων νόθον εἶδος. ἀεὶ δέ οἱ ἔνδον
ἀκουῆς Πανιάδος Κρονίης ἐπεβόμβεε δοῦπος ἱμάσθλης· πολλάκι
δ’ ἀστήρικτος ἑῶν ἀνεπάλλετο θώκων οὔασι ταρβαλέοισι
δεδεγμένος ἄσθμα δρακόντων. πυκνὰ δὲ τόξα τίταινε, βέλος δ’
ἐπὶ κυκλάδι νευρῇ εἰς κενεὸν σκοπὸν εἷλκεν ἀνούτατον
ἠέρα βάλλων. Ταρταρίης δ’ ὀφιῶδες ἰδὼν ἴνδαλμα θεαίνης
πάλλετο δειμαίνων ἑτερόχροα φάσματα μορφῆς, ἀφρὸν ἀκοντίζων
χιονώδεα, μάρτυρα λύσσης, ὀφθαλμοὺς μεθύοντας ἀπειλητῆρας
ἑλίσσων. καί οἱ ὀπιπεύοντι πολυπλανέεσσιν ἐρωαῖς ὄμματα
φοινίσσοντο· διὰ κροτάφοιο δὲ λεπταὶ ἀσταθέος μήνιγγες
ἐδινεύοντο καρήνου. ὤλετο δὲ ψυχῆς τρίτατον λάχος· ἀπλανέες
γὰρ ἄφρονος ἐγκεφάλοιο μετατρωπῶντο μενοιναί, καὶ σφαλεραῖς
ἑλίκεσσιν ἐβακχεύθησαν ὀπωπαὶ ἀνέρος οἰστρηθέντος·
ἀπεπλάζοντο δὲ χαῖται σειόμεναι περὶ νῶτον ἀκερσικόμοιο
καρήνου. καὶ στόμα οἱ βάμβαινε, καὶ ἠέρι χείλεα λύσας
πέμπεν ἀσημάντων ἐπέων ἑτερόθροον ἠχώ. καὶ βροτέας βιότοιο
μεληδόνας ἥρπασαν αὖραι Εὐμενίδων, καὶ γλῶσσα βαρύνετο
θυιάδι φωνῇ· παπταίνων δ’ ἑλικηδὸν ὑπὸ στροφάλιγγι προσώπου
ἀλλοφυὲς νόθον εἶδος ἀθηήτοιο Μεγαίρης οἰστρομανὴς Ἀθάμας
ἑτερόφρονι σείετο παλμῷ· καὶ βλοσυρῆς ἀπὸ χειρὸς
ἀμερσινόοιο θεαίνης ἁρπάξαι μενέαινεν ἐχιδνήεσσαν ἱμάσθλην·
γυμνώσας δὲ μάχαιραν Ἐρινύος ἀντία κόρσης ἤθελε Τισιφόνης
ὀφιώδεα βόστρυχα τέμνειν. καὶ κενεοῖς ὀάροισιν ὁμίλεε
γείτονι τοίχῳ παπταίνων σκιόεσσαν ἐπίκλοπον εἰκόνα μορφῆς
Ἀρτέμιδος, καὶ κοῦφον ἰδὼν εἴδωλον ὀπωπαῖς φάσμασιν
ἀντιτύποισιν ἐς ἵμερον ἤλυθεν ἄγρης. ὀψὲ δὲ ποικιλόδακρυς
ἔτος μέτα τέτρατον Ἰνὼ νόστιμος εἰς δόμον ἦλθεν·
ὀπιπεύουσα δὲ νύμφη καὶ πόσιν οἰστρηθέντα καὶ ἀρσενόπαιδα
Θεμιστὼ διπλόον ἄλγος ἔδεκτο. καὶ οὐ γίνωσκεν ἀκοίτης
εὐνέτιν ἀθρήσας χρονίην παλινάγρετον Ἰνώ· ἀλλὰ πόθον
ταχύγουνος ἔχων κεμαδοσσόον ἄγρης εἰς σκοπιὰς ἤιξε
θυελλήεντι πεδίλῳ, υἱὸν ἰδὼν ἅτε θῆρα κερασφόρον·
ἰθυτενὲς δὲ τόξον ἔχων ἀκίχητος ἐπεσκίρτησε Λεάρχῳ,
ὑψίκερων ἔλαφον δοκέων ψευδήμονι μορφῇ, θηρείοις μελέεσσιν
ὁμοίιον· αὐτὰρ ὁ φεύγων ταρβήεις πεπότητο θοώτερα γούνατα
πάλλων. χερσὶ δὲ λυσσαλέῃσιν ὑπηνέμιον βέλος ἕλκων
παιδοφόνῳ νέον υἷα πατὴρ ἐπέδησε βελέμνῳ· καὶ κεφαλὴν
ἄγνωστον ἀπηλοίησε μαχαίρῃ φάσματι νεβρωθεῖσαν· ἀσημάντου
δὲ προσώπου αἱμαλέης ἐγέλασσε γενειάδος ἄκρον ἀφάσσων,
ἀμφαφόων ἅτε θῆρα, καὶ ἔδραμεν ἅλματι λύσσης, παιδὸς ἔτι
σπαίροντος ἀτυμβεύτοιο Λεάρχου, μητέρα μαστεύων, στροφάδας δ’
ἐλέλιζεν ὀπωπάς. οὐδέ τις ἀμφιπόλων σχεδὸν ἤιε· φοιταλέος
δὲ ἑπταμύχου θαλάμοιο διέστιχεν ὠκέι ταρσῷ κικλήσκων ἑὸν
υἷα, τὸν ἔκτανεν. ἐν δὲ μελάθρῳ νήπιον ἀρτικόμιστον
ἐσαθρήσας Μελικέρτην, στηρίξας δὲ λέβητα πυρίπνοον ἐσχαρεῶνι,
εἰς μέσον υἱέα θῆκεν· ἀναπτομένοιο δὲ πυρσοῦ, φοίνιος
ὑδατόεντι λέβης ἐπεπάφλασεν ἀτμῷ. Παππάζων δ’ ἰάχησεν ἑὸς
πάις, οὐδέ τις αὐτῷ ἀμφιπόλων χραίσμησεν· ἀελλήεσσα δὲ
μήτηρ ἡμιδαῆ πυρίκαυτον ἀφαρπάξασα λεβήτων ἅλμασι
φοιταλέοισι ποδήνεμος ἔτρεχεν Ἰνώ· καὶ Λευκοῦ πεδίοιο
διατμήγουσα κονίην Λευκοθέη πεφάτιστο φερώνυμος· ἐκ δὲ
μελάθρου αἰνομανὴς Ἀθάμας ἀνεμώδεα γούνατα πάλλων ὠκυτέρην
ἐδίωκε μάτην ὀρεσίδρομον Ἰνώ. ἀλλ’ ὅτε οἱ σχεδὸν ἦλθε
πολυπτοίητος ἀκοίτης ἄστατον ἴχνος ἔχων σφαλερῷ ποδί, δὴ
τότε δειλὴ ἀγχιπόρῳ στήσασα διαινόμενον πόδα πόντῳ παιδὶ
φιλοθρήνῳ κινυρὴν βρυχήσατο φωνήν, μεμφομένη Κρονίωνα καὶ
ἄγγελον υἱέα Μαίης· Καλά μοι, ἀργικέραυνε, πόρες θρεπτήρια
Βάκχου· ἡμιδαῆ σκοπίαζε συνήλικα παῖδα Λυαίῳ· ἢν ἐθέλῃς,
πρήνιξον ἀφειδέι σεῖο κεραυνῷ μητέρα καὶ νέον υἷα, τὸν
ἔτρεφον εἰν ἑνὶ κόλπῳ σύντροφον ὑμετέροιο θεηγενέος
Διονύσου. τέκνον, Ἀναγκαίη μεγάλη θεός· εἰς τίνα φεύγεις;
ποῖον ὄρος δέχεταί σε πεφυγμένον ἐγγύθι πόντου; τίς σκοτίῳ
κενεῶνι κατακρύψει σε Κιθαιρών; τίς βροτὸς οἰκτείρει σε, τὸν
οὐ γενέτης ἐλεαίρει; ἢ ξίφος ἤ σε θάλασσα δεδέξεται· εἴ
περ ἀνάγκη, λώιον ἐν πελάγεσσι δαμήμεναι ἠὲ μαχαίρῃ. οἶδα,
πόθεν τόδε πῆμα τεῇ κεκύλιστο τεκούσῃ, οἶδα, πόθεν· νεφέλη
γὰρ Ἐρινύας εἰς ἐμὲ πέμπει, ὄφρα θάνω κατὰ πόντον, ὅπῃ
πέσε παρθένος Ἕλλη. ἔκλυον ἠερόθεν πεφορημένον εἰς χθόνα
Κόλχων ἅρπαγος ἀρνειοῖο μετήορον ἡνιοχῆα Φρίξον ἔτι ζώειν
μετανάστιον· αἴθε καὶ αὐτὸς χρυσοπόκου κριοῖο μετάρσιον
οἶμον ὁδεύοι υἱὸς ἐμὸς λιπόπατρις ἀλυσκάζων Μελικέρτης·
αἴθε δὲ καὶ μετὰ Φοῖβον ἐποικτείρων σέθεν Ἰνὼ ξεινοδόκος
Γλαύκοιο Ποσειδάων σε σαώσῃ. δείδια, μὴ μετὰ πότμον
ἀτυμβεύτοιο Λεάρχου νεκρὸν ἄθαπτον ἄδακρυν ὀλωλότα καὶ σὲ
νοήσω αἱμαλέῃ γενετῆρος ἐπισπαίροντα μαχαίρῃ. σπεῦδε φυγεῖν
Ἀθάμαντα μεμηνότα, μηδὲ νοήσῃς παιδοφόνον γενετῆρα τεῆς
ὀλετῆρα τεκούσης. δέξό με καὶ σύ, θάλασσα, μετὰ χθόνα·
δέχνυσο, Νηρεῦ, χειρὶ φιλοξείνῳ μετὰ Περσέα καὶ Μελικέρτην·
δέχνυσο καὶ Δανάης μετὰ λάρνακα σύμπλοον Ἰνώ. ἄξια
δυσσεβίης καὶ ἐγὼ πάθον, ὅττι καὶ αὐτὴν ἄσπορον ἡμετέρην
γενεὴν ποίησε Κρονίων, ἄσπορον ὡς ἐτέλεσσα φερέσβιον αὔλακα
γαίης· μητρυιή τις ἐοῦσα νόθην Ἀθαμαντίδα φύτλην ἀμῆσαι
προβέβουλα, καὶ εἰς ἐμὲ χώεται Ἥρη μητρυιὴ γεγαυῖα
νεοτρεφέος Διονύσου. ὣς φαμένη τρομεροῖσιν ὑπ’ ἴχνεσιν
ἥλατο πόντῳ κραιπνὰ κυβιστήσασα σὺν υἱέι· Λευκοθέην δὲ
πεπταμέναις παλάμῃσιν ἐδέξατο κυανοχαίτης δαίμοσιν
ὑγροπόροισιν ὁμέστιον· ἔνθεν ἀρήγει ναύταις πλαζομένοισι,
καὶ ἔπλετο ποντιὰς Ἰνὼ Νηρεῒς ἀφλοίσβοιο κυβερνήτειρα
γαλήνης. τὴν μὲν ἄναξ Κρονίδης ἐπεδείκνυε μητρὶ Λυαίου,
ὅττι χάριν Βρομίοιο θεὰ πέλεν· ἡ δὲ χαρεῖσα γνωτῇ
ποντοπόρῳ φιλοκέρτομον ἴαχε φωνήν· Ἰνώ, πόντον ἔχεις,
Σεμέλη λάχε κύκλον Ὀλύμπου· εἶξον ἐμοί· Κρονίδην γὰρ ἐμῆς
ἀροτῆρα γενέθλης ἀθάνατον πόσιν ἔσχον, ἐμῆς ὠδῖνα λοχείης
ἀντ’ ἐμέθεν τίκτοντα, σὺ δὲ χθονίῳ παρακοίτῃ νυμφεύθης
Ἀθάμαντι, τεῆς ὀλετῆρι γενέθλης. σὸς πάις ἔλλαχε πόντον,
ἐμὸς τόκος αἰθέρα ναίειν ἵξεται εἰς Διὸς οἶκον
ὑπέρτερον· οὐ γὰρ ἐίσκω οὐράνιον Διόνυσον ὑποβρυχίῳ
Μελικέρτῃ. τοῖα μὲν αἰθερίη Σεμέλη μυκήσατο νύμφη γνωτῆς
κερτομέουσα θαλασσονόμου βίον Ἰνοῦς. τόφρα δὲ καὶ Διόνυσος
ὑπὸ κλίμα Λυδὸν ἀρούρης, εὔια δινεύων Κυβεληίδος ὄργανα
Ῥείης, ἤνθεε μῆκος ἔχων, ὅσον ἤθελεν· ὑψιπόρου δὲ
φεύγων Ἠελίοιο μεσημβρίζουσαν ἱμάσθλην ἥσυχα παφλάζοντι
δέμας φαίδρυνε λοετρῷ Μῃονίου ποταμοῖο, χαριζόμενος δὲ
Λυαίῳ Πακτωλὸς κελάρυζε, χέων χρυσόσπορον ὕδωρ πορφυρέαις
ψαμάθοισι, βαθυπλούτων δὲ μετάλλων ἀφνειῷ κεκύλιστο βυθῷ
χρυσούμενος ἰχθύς· καὶ Σάτυροι παίζοντες, ἐν ἠέρι ταρσὰ
μεθέντες, εἰς ποταμὸν προχέοντο κυβιστητῆρι καρήνῳ, ὧν ὁ
μὲν αὐτοφόρητος ἐνήχετο χερσὶν ἐρέσσων, πρηνὴς δ’ ἐν
ῥοθίοισι καὶ οἴδμασιν ἴχνος ἐρείσας ποσσὶν ὀπισθοτόνοισι
ῥυηφενὲς ἔσχισεν ὕδωρ· καί τις ὑποβρυχίων κατεδύσατο βένθος
ἐναύλων νειόθι μαστεύων νεπόδων ἑτερόχροον ἄγρην, τυφλὴν
νηχομένοισιν ἐπ’ ἰχθύσι χεῖρα τιταίνων, καὶ βυθὸν αὖτις
ἔλειπε, καὶ ἰχθύας ὤρεγε Βάκχῳ ἰλύι φοινίσσοντας
ἐχεκτεάνου ποταμοῖο · συμπλέγδην δὲ πόδεσσιν ἀρηρότα ταρσὰ
συνάπτων κυφὸς ἐριδμαίνων Σατύρῳ Σειληνὸς ἀλήτης κύμβαχος
αὐτοκύλιστος ἐπεσκίρτησε ῥεέθρῳ ὑψόθεν εἰς βαθὺ λαῖτμα,
καὶ ἰλύος ἥπτετο χαίτη, καὶ διδύμους στίλβοντι πόδας
στηρίξατο πλῷ ὄλβον ἐυψήφιδα μεταλλεύων ποταμοῖο· καί τις
ἐνὶ προχοῇσι μετάφρενον ἠέρι φαίνων ἄβροχον ὦμον ἔλειπε
δῑ ὕδατος, ἰσχία βάπτων ἀγχιβαθὴς ἀτίνακτος· ὁ δ’ οὔατα
γυμνὰ τιταίνων χεύματι μαρμαρέῳ λασίους ἐδιήνατο μηρούς, καὶ
ῥόον αὐτοέλικτος ἐμάστιε σύμφυτος οὐρή. καὶ θεὸς ὀρθώσας
κεφαλήν καὶ στέρνα πετάσσας, χεῖρας ἐρετμώσας, χρυσέην
ἐχάραξε γαλήνην· καὶ ῥόδον αὐτοτέλεστον ἀκύμονες ἔπτυον
ὄχθαι, καὶ κρίνον ἐβλάστησε, καὶ ᾐόνας ἔστεφον Ὧραι
Βάκχου λουομένοιο, καὶ ἀστράπτοντι ῥεέθρῳ ἄπλοκα κυανέης
ἐρυθαίνετο βόστρυχα χαίτης. καί ποτε θηρεύων ὑπὸ φωλάδα
δάσκιον ὕλην ἥλικος ἠιθέοιο ῥοδώπιδι θέλγετο μορφῇ. ἤδη
γὰρ Φρυγίης ὑπὸ δειράδα κοῦρος ἀθύρων ἄμπελος ἠέξητο,
νεοτρεφὲς ἔρνος Ἐρώτων· οὐδέ οἱ ἁβρὸς ἴουλος
ἐρευθομένοιο γενείου ἄχνοα χιονέης ἐχαράσσετο κύκλα παρειῆς,
ἥβης χρύσεον ἄνθος· ὀπισθοπόροιο δὲ χαίτης βότρυες
εἱλικόεντες ἐπ’ ἀργυφέων θέον ὤμων ἀπλεκέες, λιγυρῷ δὲ
συναιθύσσοντες ἀήτῃ ἄσθματι κουφίζοντο· παρελκομένων δὲ
κομάων ἀκροφανὴς ἀνέτελλε μέσος γυμνούμενος αὐχὴν καὶ σέλας
ἠκόντιζε λιπόσκιος, οἷά τε λάμπει μεσσοφανὴς νέφος ὑγρὸν
ἀνασχίζουσα Σελήνη· καὶ στόματος ῥοδέοιο μελίπνοος ἔρρεε
φωνή· ἐκ μελέων δ’ ὅλον εἶαρ ἐφαίνετο· νισσομένου δὲ ἐκ
ποδὸς ἀργυφέοιο ῥόδων ἐρυθαίνετο λειμών· εἰ δὲ βοογλήνων
φαέων εὐφεγγέι κύκλῳ ὀφθαλμοὺς ἐλέλιζεν, ὅλη σελάγιζε
Σελήνη. τὸν μὲν ἔχων Διόνυσος ὁμέψιον, ἁβρὸν ἀθύρων,
εἴρετο θαμβαλέην προχέων ἐπὶ κάλλεϊ φωνὴν ὡς βροτός,
ἀθανάτην δὲ δολοπλόκος ἔκρυφε μορφήν· Τίς σε πατὴρ
ἐφύτευσε; τίς οὐρανίη τέκε γαστήρ; τίς Χαρίτων σε λόχευσε;
τίς ἤροσε καλός Ἀπόλλων; εἰπέ, φίλος, μὴ κρύπτε τεὸν
γένος· εἰ μὲν ἱκάνεις ἄπτερος ἄλλος Ἔρως βελέων δίχα,
νόσφι φαρέτρης, τίς μακάρων σε φύτευσε παρευνάζων Ἀφροδίτῃ;
καὶ γὰρ ἐγὼ τρομέω σέο μητέρα Κύπριν ἐνίψαι, μὴ γενέτην
Ἥφαιστον ἢ Ἄρεα σεῖο καλέσσω. εἰ δὲ σύ, τὸν καλέουσιν,
ἀπ’ αἰθέρος ἤλυθες Ἑρμῆς, δεῖξον ἐμοὶ πτερὰ κοῦφα καὶ
ἔμπνοα ταρσὰ πεδίλων. πῶς μεθέπεις ἄτμητον ἐπήορον αὐχένι
χαίτην; μὴ σύ μοι αὐτὸς ἵκανες ἄτερ κιθάρης, δίχα τόξου,
Φοῖβος ἀκερσικόμης κεχαλασμένα βόστρυχα σείων; εἰ Κρονίδης με
φύτευσε, σὺ δὲ χθονίης ἀπὸ φύτλης βουκεράων Σατύρων
μινυώριον αἷμα κομίζεις, ἶσον ἐμοὶ βασίλευε, θεῷ βροτός·
οὐ γὰρ ἐλέγξει οὐράνιον τεὸν εἶδος Ὀλύμπιον αἷμα Λυαίου.
ἀλλὰ τί κικλήσκω σε μινυνθαδίης ἀπὸ φύτλης; γινώσκω τεὸν
αἷμα, καὶ εἰ κρύπτειν μενεαίνεις· ἠελίῳ σε λόχευσε
παρευνηθεῖσα Σελήνη Ναρκίσσῳ χαρίεντι πανείκελον· αἰθέριον
γὰρ εἴκελον εἶδος ἔχεις, κεραῆς ἴνδαλμα Σελήνης. τοῖον
ἔπος κατέλεξε· νέος δ’ ἠγάλλετο μύθῳ κυδιόων, ὅτι κάλλος
ὑπέρβαλεν ἥλικος ἥβης εἴδεϊ φαιδροτέρῳ. καὶ ὀρειάδος
ἔνδοθι λόχμης εἰ μέλος ἔπλεκε κοῦρος, ἐτέρπετο Βάκχος
ἀκούων· εἰ νέος ἐκτὸς ἔμιμνεν, ἀμειδέας ἔσχε παρειάς· εἰ
Σάτυρος παρὰ δαῖτα φιλοσκάρθμοιο τραπέζης τύμπανα χερσὶν
ἔτυπτε περίκροτον ἦχον ἀράσσων, καὶ νέος ἐκτὸς ἔην
μεθέπων ἐλαφηβόλον ἄγρην, κούρου μὴ παρεόντος ἀναίνετο
δίκτυπον ἠχώ· εἴ ποτε Πακτωλοῖο παρ’ ἀνθεμόεντι ῥεέθρῳ
δηθύνων ἀνέμιμνεν, ὅπως ἐπιδόρπιον εἴη αὐτὸς ἑῷ βασιλῆι
φέρων γλυκερώτερον ὕδωρ, κούρου νόσφι μένοντος ἱμάσσετο
Βάκχος ἀνίῃ. εἰ θρασὺν αὐλὸν ἄειρε, Λιβυστίδος ὄργανον
Ἠχοῦς, οἰδαλέῃ φύσημα παρηίδι λεπτὸν ἰάλλων, Μυγδόνος
αὐλητῆρος ὀίετο Βάκχος ἀκούειν, ὃν τέκε θεῖος Ὕαγνις,
ὃς εἰς κακὸν ἤρισε Φοίβῳ τρητὸν ἐπιθλίβων διδυμόθροον
αὐλὸν Ἀθήνης· εἰ δὲ σὺν ἡβητῆρι μιῆς ἔψαυσε τραπέζης,
κούρου φθεγγομένου πολυτερπέας εἶχεν ἀκουάς, παυομένου δὲ
νέοιο κατηφέας εἶχε παρειάς· εἰ δὲ βαθυσκάρθμοιο πόθου
πεφορημένος οἴστρῳ ἄμπελος ὀρχηστῆρι ποδῶν ἐλελίζετο
παλμῷ, καὶ Σατύρῳ παίζοντι συνέπλεκε χεῖρα χορεύων, δόχμιον
ἐκ ταρσοῖο μετήλυδα ταρσὸν ἀμείβων, Βάκχος ὀπιπεύων φθονερῇ
δεδόνητο μερίμνῃ. εἴ ποτε Σειληνοῖσιν ὁμίλεεν, εἴ τινι
κούρῳ ἥλικι θηρητῆρι συνέτρεχεν εἰς δρόμον ἄγρης, ζηλήμων
Διόνυσος ἐρήτυε, μή τις ὀιστῷ βλήμενος ἰσοτύπῳ φρενοθελγέι
λάτρις Ἐρώτων παιδὸς ἐλαφρονόοιο παραπλάγξειε μενοινήν, καὶ
νέον ἱμερόεντα μεταστήσειε Λυαίου, ἀρτιθαλὴς ἅτε κοῦρος
ὁμόχρονον ἥλικα τέρπων. ἀλλ’ ὅτε θύρσον ἄειρε καταντία
λυσσάδος ἄρκτου ἢ βριαρῷ νάρθηκα κατηκόντιζε λεαίνης, εἰς
δύσιν ὄμμα τίταινε ἐς ἠέρα λοξὰ δοκεύων, μὴ Ζεφύρου
πνεύσειε πάλιν θανατηφόρος αὔρη, ὡς πάρος ἡβητῆρα κατέκτανε
πικρὸς ἀήτης δίσκον ἀκοντιστῆρα καταστρέψας Ὑακίνθου·
δείδιε, μὴ Κρονίδης ἐρασίπτερος ὄρνις Ἐρώτων ἀπροΐδὴς
ἀκίχητος ὑπὲρ Τμώλοιο φανείη φειδομένοις ὀνύχεσσιν ἐς ἠέρα
παῖδα κομίζων, Τρώιον οἷά τε κοῦρον ἑῶν δρηστῆρα κυπέλλων·
ἔτρεμε καὶ δυσέρωτα κυβερνητῆρα θαλάσσης, μὴ μετὰ Τανταλίδην
χρυσέων ἐπιβήτορα δίφρων εἰς δρόμον ἠερόφοιτον ἄγων
πτερόεσσαν ἀπήνην ἄμπελον ἁρπάξειεν ἐρωμανέων ἐνοσίχθων.
καὶ γλυκὺν εἶχεν ὄνειρον ὀνειροτόκων ἐπὶ λέκτρων, καὶ
φιλίους ὀάριζε νέῳ ψευδήμονι μύθους μιμηλῆς ὁρόων σκιοειδέα
φάσματα μορφῆς. εἰ δέ τί οἱ δύσμορφον ἐπήρατος εἶχεν
ὀπωπή, ἱμερόεν πέλε τοῦτο ποθοβλήτῳ Διονύσῳ, φίλτερον
ἡβητῆρος ὅλου χροός· εἰ δέ οἱ ἄκρη συμφερτὴ κεχάλαστο δῑ
ἰξύος ὄρθιος οὐρή, καὶ μέλιτος γλυκεροῖο μελιχροτέρη πέλε
Βάκχῳ· καὶ πλόκαμοι ῥυπόωντες ἀκηδέστοιο καρήνου αὐτοὶ
μᾶλλον ἔτερπον ἐρωμανέοντος ὀπωπήν. ἤματι μὲν κεχάρητο
συνέμπορος· ἄχνυτο δ’ αἰεὶ νυκτὸς ἐπερχομένης, ὅτε μηκέτι
παιδὸς ἀκούων οὔασι θελγομένοισιν ἐθήμονα δέχνυτο φωνήν,
Ῥείης ὀβριμόπαιδος ἐνὶ σπήεσσιν ἰαύων. καί μιν ἰδὼν
Σατύρων τις ἐθέλγετο θέσπιδι μορφῇ, καὶ κρυφίην ἐρόεσσαν
ὑποκλέπτων φάτο φωνήν· Ἀνδρομέης κραδίης ταμίη, φιλοτήσιε
Πειθώ, μοῦνος ἐμοὶ νέος οὗτος ἐπήρατος ἵλαος εἴη· καί
μιν ἔχων, ἅτε Βάκχος, ὁμέψιον οὐ μενεαίνω αἰθέρα ναιετάειν
μετανάστιος, οὐ θεὸς εἶναι ἤθελον, οὐ Φαέθων φαεσίμβροτος,
οὐ πόθον ἕλκω νέκταρος, ἀμβροσίης δ’ οὐ δεύομαι· οὐκ
ἀλεγίζω, ἄμπελος εἰ φιλέει με καὶ ἐχθαίρει με Κρονίων. ὣς
ὁ μὲν ἀμφιέπων ὑποκάρδιον ἰὸν Ἐρώτων κρυπτὸν ἀνηΰτησεν
ἔπος ζηλήμονι φωνῇ, θαύματι φίλτρον ἔχων κεκερασμένον.
ἀλλὰ καὶ αὐτὸς Εὔιος, ἠιθέου βεβολημένος ἡδέι κέντρῳ,
ἴαχε μειδιόων Κρονίδῃ, δυσέρωτι τοκῆι· Νεῦσον ἐμοὶ φιλέοντι
μίαν χάριν, ὦ Φρύγιε Ζεῦ· νηπιάχῳ μὲν ἔειπεν ἐμὴ τροφὸς
εἰσέτι Ῥείη, ὡς στεροπὴν Ζαγρῆι πόρες, προτέρῳ Διονύσῳ
εἰσέτι παππάζοντι, τεὴν πυρόεσσαν ἀκωκήν, καὶ βροντῆς
κελάδημα καὶ ἠερίου χύσιν ὄμβρου, καὶ πέλε δεύτερος ἄλλος
ἔτι βρέφος ὑέτιος Ζεύς· σεῖο δ’ ἐγὼ πρηστῆρος ἀναίνομαι
αἰθέριον πῦρ, οὐ νέφος, οὐ βροντῆς ἐθέλω κτύπον· ἢν δ’
ἐθελήσῃς, Ἡφαίστῳ πυρόεντι δίδου σπινθῆρα κεραυνοῦ, Ἄρης
σῶν νεφέων ἐχέτω θώρηκα καλύπτρην, δὸς χάριν Ἑρμάωνι
Διιπετέος χύσιν ὄμβρου, καὶ στεροπὴν γενετῆρος ἀερτάζοι καὶ
Ἀπόλλων· μεῖον ἐμοί, φίλε, λῆμα, φιλοσκάρθμῳ Διονύσῳ·
καλὸν ἐμοὶ Σεμέλης στεροπὴν ἐλάχειαν ἀείρειν, μητροφόνοι
σπινθῆρες ἀτερπέες εἰσὶ κεραυνοῦ. ναίω Μαιονίην· τί γὰρ
αἰθέρι καὶ Διονύσῳ; κάλλος ἐμοῦ Σατύροιο φιλαίτερόν ἐστιν
Ὀλύμπου. εἰπέ, πάτερ, μὴ κρύπτε· τεὸς νέος ὅρκιος ἔστω·
αἰετὸς ὁππότε κοῦρον ὑπὸ σφυρὰ Τευκρίδος Ἴσης φειδομένῳ
κούφιζες ἐς οὐρανὸν ἅρπαγι ταρσῷ, τηλίκον ἔλλαχε κάλλος ὁ
βουκόλος, ὃν σὺ τραπέζῃ αἰθερίῃ ξύνωσας ἔτι πνείοντα
βοαύλων; Ζεῦ πάτερ, ἱλήκοις, τανυσίπτερε· μή μοι ἐνίψῃς
Τρώιον οἰνοχοῆα τεῶν δρηστῆρα κυπέλλων, ὅττι φαεινοτέροιο
φέρων ἀμάρυγμα προσώπου ἄμπελος ἱμερόεις Γανυμήδεος εἶδος
ἐλέγχει· Τμώλιος Ἰδαίου πέλε φέρτερος. εἰσὶ δὲ πολλαὶ
ἄλλων ἠιθέων ἐραταὶ στίχες, οὓς ἅμα πάντας, ἢν
ἐθέλῃς, ἀγάπαζε λιπὼν ἕνα παῖδα Λυαίῳ. τοῖον ἔπος
κατέλεξε πόθου δεδονημένος οἴστρῳ· οὐχ οὕτω λασίης
Μαγνησσίδος ἔνδοθεν ὕλης βουκόλος Ἀδμήτοιο βόας ποίμαινεν
Ἀπόλλων, παιδὸς ἐρωτοτόκου βεβολημένος ἡδέι κέντρῳ, ὅσσον
ἐπ’ ἠιθέῳ φρένα τέρπετο Βάκχος ἀθύρων. ἄμφω δ’ ἑψιόωντο
συνήλυδες ἔνδοθι λόχμης, πῇ μὲν ἀκοντίζοντες ἐς ἠέρα
θύρσον ἀλήτην, πῇ δὲ παρὰ πλαταμῶνα λιπόσκιον, ἄλλοτε
πέτραις ἔστιχον ἀγρώσσοντες ὀρίτροφα τέκνα λεόντων· καί ποτε
μουνωθέντες ἐρημάδος ὑψόθεν ὄχθης, ἐν ψαμάθοις παίζοντες
ἐυκροκάλου ποταμοῖο, ἀμφῖ παλαισμοσύνης φιλοπαίγμονος εἶχον
ἀγῶνα· τοῖσι μὲν οὐ τρίπος ἦεν ἀέθλιον, οὐδ’ ἐπὶ νίκῃ
ἀνθεμόεις παρέκειτο λέβης, οὐ φορβάσες ἵπποι, ἀλλὰ
λιγυφθόγγων διδυμόθροος αὐλὸς Ἐρώτων. ἀμφοτέροις δ’ ἔρις
ἦεν ἐπήρατος· ἐν δ’ ἄρα μέσσῳ ἵστατο μάργος Ἔρως,
πτερόεις ἐναγώνιος Ἑρμῆς, στέμμα πόθου νάρκισσον ἐπιπλέξας
ὑακίνθῳ. ἄμφω δ’ εἰς μέσον ἦλθον ἀεθλητῆρες Ἐρώτων, καὶ
παλάμας στεφανηδὸν ἑλιξάμενοι διὰ νώτου, ἀμφοτέρων σφίγξαντες
ἐπ’ ἰξύι δεσμὸν ἀγοστῶν, πλευρὰ διεσφήκωσαν ὁμόζυγι πήχεος
ὁλκῷ, καὶ δέμας ἀλλήλων ἀνεκούφισαν ὑψόθι γαίης χερσὶν
ἀμοιβαίῃσι· καὶ ἥπτετο Βάκχος Ὀλύμπου ἀμφὶ παλαισμοσύνης
μελιηδέος, εἶχε δὲ δισσὴν τερπωλὴν ἐρόεσσαν, ἀειρόμενος καὶ
ἀείρων... καὶ παλάμην Βρομίου παλάμης περὶ καρπὸν ἑλίξας,
χερσὶ συναπτομέναις ἑτερόζυγον ἅμμα πιέζων, διχθαδίῳ
συνέεργεν ἀρηρότα δάκτυλα δεσμῷ, δεξιτερὴν ἐθέλοντος
ἐπισφίγγων Διονύσου. ἔνθα μὲν ἡβητῆρος ἐπ’ ἰξύι χεῖρας
ἑλίσσων, Βάκχος ἐρωμανέεσσι δέμας παλάμῃσι πιέζων, ἄμπελον
ἠέρταζεν, ὁ δὲ Βρομίοιο τυχήσας κόψε ποδὸς κώληπα· καὶ
Εὔιος ἡδὺ γελάσσας, ἥλικος ἠιθέοιο τυπεὶς ἁπαλόχροϊ
ταρσῷ, ὕπτιος αὐτοκύλιστος ἐπωλίσθησε κονίῃ· καὶ χθονὶ
κεκλιμένοιο θελήμονος ὑψόθι Βάκχου γυμνῇ νηδύι κοῦρος
ἐφίζανεν· αὐτὰρ ὁ χαίρων ἐκταδὸν ἔνθα καὶ ἔνθα χυθεὶς
ἐπεκέκλιτο γαίῃ γαστέρι κουφίζων γλυκερὸν βάρος· ἰθυτενὲς
δὲ ἄκρον ὑπὲρ ψαμάθοιο πεδοτριβὲς ἴχνος ἐρείσας νῶτον
ἀνῃώρησε μετάτροπον, ἠνορέην δὲ φειδομένην ἀνέφηνεν,
ἁμιλλητῆρι δὲ παλμῷ χειρὸς ἀναινομένης ἀπεσείσατο φόρτον
Ἐρώτων· πλευρὰ δὲ δοχμώσας, πελάσας δ’ ἀγκῶνα κονίῃ,
ἡβητὴρ πολύιδρις ἐπ’ ἀντιπάλου θόρε νώτου λοξὸς ἐπὶ
πλευρῇσιν, ὑπὲρ λαγόνων δὲ καθάψας ἄκρα ποδὸς κώληπι, παρὰ
σφυρὸν ἴχνος ἐρείσας, γαστέρα διχθαδίῳ μεσάτην μιτρώσατο
δεσμῷ, πλευρὰ περιθλίβων, ὑπὸ γούνατι ταρσὸν ἑλίξας ὄρθιον
ἁπλωθέντα· κυλινδομένων δὲ κονίῃ ἀμφοτέρων καμάτοιο
προάγγελος ἔρρεεν ἱδρώς. ὀψὲ δὲ νικηθέντος, ἀνικήτου περ
ἐόντος, Ζηνὸς ἀεθλητῆρος ἔχων μίμημα τοκῆος νικήθη Διόνυσος
ἑκούσιος, ὅττι καὶ αὐτὸς Ζεὺς μέγας αὐτοκύλιστος ἐπ’
Ἀλφειοῖο παλαίων ὤκλασεν, Ἡρακλῆι θελήμονα γούνατα κάμψας.
τοῖος ἀγὼν τετέλεστο φιλέψιος· ἠιθέου δὲ δίθροον αὐλὸν
ἄεθλον ἐκούφισε τερπομένη χείρ. καὶ νέος ἱδρώων φαιδρύνετο
γυῖα ῥεέθρῳ καὶ κόνιν ἰκμαλέην ἀπενίψατο· λουομένου δὲ ἐκ
χροὸς ἱδρώοντος ἐπήρατος ἔρρεεν αἴγλη. οὐδὲ παλαισμοσύνης
τελέσας γυιαλκέα νίκην σύννομος ἡβητῆρος ἐπαύετο Βάκχος
ἀθύρων, ἀλλὰ ποδωκείης ἀνεμώδεα θῆκεν ἀγῶνα. καὶ βαλίους
ἐς ἔρωτα φέρων μνηστῆρας ἀγῶνος πρώτῳ μὲν θέτο δῶρα
Κυβηλίδος ὄργανα Ῥείης, κύμβαλα χαλκεόνωτα καὶ αἰόλα
δέρματα νεβρῶν· νίκης δ’ ἦεν ἄεθλα τὰ δεύτερα Πανὸς
ἑταίρη, σύριγξ ἡδυέπεια καὶ ἠχήεσσα βοείη χαλκοβαρὴς·
τριτάτῳ δὲ τίθει Διόνυσος ἀθύρων ψάμμον ἐρευθιόωσαν
ἑτοιμοτάτου ποταμοῖο. καὶ Βρόμιος σταδίῳ μεμερισμένον οὖδας
ὁρίζων δισσὰ τιταινομένης διεμέτρεεν ἄκρα κελεύθου, ὀρθώσας
δεκάδωρον ἐπὶ χθονὶ σῆμα πορείης, στήσας τέρμα δρόμου ταναὸν
ξύλον· ἀντιπόρου δὲ πῆξε τύπον βαλβῖδος ἐπ’ ᾐόνι θύρσον
ἀείρας· καὶ Σατύρους ὤτρυνεν ἀεθλεύειν περὶ νίκης. ὀξὺ δὲ
κεκλομένοιο φιλοσκάρθμοιο Λυαίου Ληνεὺς πρῶτος ὄρουσε
ποδήνεμος, ἀμφὶ δ’ ἄρ’ αὐτῷ κισσὸς ἀερσιπόδης καὶ
ἐπήρατος Ἄμπελος ἔστη· καὶ ποδὸς ἰθυπόροιο πεποιθότες
ὠκέι ταρσῷ κεκριμένοι στοιχηδὸν ἐφέστασαν· ἐκ δαπέδου δὲ
ἄκρα χαρασσομένοιο μετάρσιον ἴχνος ἀείρας κισσὸς ἀελλήεντι
ποδῶν κουφίζετο παλμῷ· τοῦ μὲν ἐπειγομένοιο μετάφρενον
ἄσθματι θάλπων Ληνεὺς ἠερίῃσιν ἐπέτρεχε σύνδρομος αὔραις,
ἀγχιφανὴς προθέοντος, ὀπισθοπόροιο δὲ ταρσοῦ ἴχνεσιν ἴχνια
τύψε χυτῆς ψαύοντα κονίης· καὶ τόσος ἀμφοτέρων ἀπελείπετο
μέσσον ὁρίζων, ὁππόσον ἱστοπόνοιο κανὼν πρὸς στήθεϊ κούρης
μεσσοφανὴς λάχε χῶρον ἀκαμπέι γείτονα μαζῷ. καὶ τρίτος
Ἄμπελος ἦεν ὀπίστερος· εἰσορόων δὲ ζηλήμων Διόνυσος
ἐτήκετο λοξὰ δοκεύων διχθαδίους προθέοντας ἀεθλητῆρας
ἀγώνων, μή ποτε νικήσωσι καὶ Ἄμπελος ὕστερος ἔλθῃ· ἀλλὰ
θεὸς χραίσμησεν, ἐνιπνεύσας δέ ὁ??) ἀλκὴν κοῦρον
ἐυτροχάλοιο ταχίονα θῆκεν ἀέλλης· καὶ διδύμων πρώτιστος
ἀεθλοφόρων ἐν ἀγῶνι σπερχομένων, διερῇ μὲν ἐπ’ ᾐόνι
γούνατα πάλλων, κισσὸς ἐπωλίσθησε πεσὼν ψαμαθώσεϊ πηλῷ, καὶ
σφαλερὴ Ληνῆος ἐσύρετο γούνατος ὁρμὴ ἂψ ἀνασειράζουσα
ποδῶν δρόμον· ἀθλοφόροι δὲ ἀμφότεροι λείποντο, καὶ Ἄμπελος
ἥρπασε νίκην. Σειληνοὶ δὲ γέροντες ἀνίαχον Εὔιον ἠχὼ
νίκην ἠιθέοιο τεθηπότες· ἁβροκόμης δὲ δέκτο νέος τὰ πρῶτα,
τὰ δεύτερα δέχνυτο Ληνεὺς ζῆλον ἔχων, φθονερὸν δὲ δόλον
γίνωσκε Λυαίου καὶ πόθον· αἰδομένῃ δὲ συνήλικας εἶδεν
ὀπωπῇ λοίσθια Κισσὸς ἄεθλα κατηφέι χειρὶ κομίζων.
ἑνδέκατον δὲ δόκευε καὶ ἱμερόεντα νοήσεις ἄμπελον
ἀνδροφόνῳ πεφορημένον ἅρπαγι ταύρῳ. λῦτο δ’ ἀγών· ἐρόεις
δὲ νέος φιλοπαίγμονι νίκῃ κυδιόων σκίρτησεν ὁμέψιος ἥλικι
Βάκχῳ εἰλιπόδην περὶ κύκλον ἀλήμονα ταρσὸν ἀμείβων,
δεξιτερὴν πάνλευκον ἐπικλίνων Διονύσῳ· καί μιν ἰδὼν
Ἰόβακχος ἀγήνορα δίζυγι νίκῃ ποσσὶ περισκαίροντα φίλῳ
μειλίξατο μύθῳ· Σπεῦδε πάλιν, φίλε κοῦε, ποδωκείης μετὰ
νίκην καὶ μετὰ πεζὸν ἄεθλον ἔχειν τρίτον ἄλλον ἀγῶνα,
νηχομένῳ δ’ ἀκίχητος ὁμήλικι νήχεο Βάκχῳ. Ἄμπελε, νικήσας
με παρὰ ψαμάθοισι παλαίων, ἔσσο καὶ ἐν προχοῇσιν
ἐλαφρότερος Διονόσου, καὶ Σατύρους παίζοντας ἔτι σκαρθμοῖσιν
ἐάσας εἰς τρίτατον πάλιν ἄλλον ἐπείγεο μοῦνος ἀγῶνα· ἐν
χθονὶ νικήσαις καὶ ἐν ὕδασι, καὶ μετὰ νίκην σοὺς ἐρατοὺς
πλοκάμους διδύμοις στέψαιμι κορύμβοις διπλόα νικηθέντος
ἀνικήτοιο Λυαίου. ἔπρεπέ σοι ῥόος οὗτος ἐπήρατος, ἔπρεπε
μούνῳ κάλλεϊ σῶν μελέων, ἵνα διπλόος Ἄμπελος εἴη
χρυσείῃ παλάμῃ χρυσαυγέα ῥεύματα τέμνων· καὶ γυμνοῖς
μελέεσσι τιταινομένου περὶ νίκης κοσμήσει σέο κάλλος ὅλον
Πακτώλιον ὕδωρ. δὸς ποταμῷ γέρας ἶσον Ὀλύμπιον, ὅττι καὶ
αὐτὸς ὠκεανῷ Φαέθων ῥοδέας ἀκτῖνας ἰάλλει· Πακτωλῷ πόρε
καὶ σὺ τεὸν σέλας, ὄφρα φανείη ἄμπελος ἀντέλλων ἅτε
Φωσφόρος· ἀμφότερον γὰρ ἀστράπτει ῥόος οὗτος ἐρευθιόωντι
μετάλλῳ ὡς σὺ τεοῖς μελέεσσι· βαθυπλούτῳ δὲ ῥεέθρῳ
σύγχροον εἶδος ἔχοντα καὶ ἡβητῆρα δεχέσθω μίξας κάλλεϊ
κάλλος, ὅπως Σατύροισι βοήσω· (πῶς ῥόδον εἰς ῥόδον ἦλθε;
πόθεν μία κίρναται αἴγλη καὶ χροῒ φοινίσσοντι καὶ
ἀστράπτοντι ῥεέθρῳ; αἴθε καὶ ἐνθάδε, κοῦρε, πέλεν ῥόος
Ἠριδανοῖο, Ἡλιάδων ὅθι δάκρυ ῥυηφενές, ὄφρά κεν ἄμφω
καὶ χρυσῷ σέο γυῖα καὶ ἠλέκτροισι λοέσσω. ἀλλ’ ἐπεὶ
Ἑοπερίου ποταμοῦ μάλα τηλόθι ναίω, ἵξομαι εἰς Ἀλύβην
ἀγχίπτολιν, ὁππόθι γείτων Γεῦδις ἐχεκτεάνων ὑδάτων
λευκαίνεται ὁλκῷ, ὄφρά σε Πακτωλοῖο λελουμένον ἐκ ποταμοῖο,
Ἄμπελε, φαιδρύνοιμι καὶ ἀργυρέοισι ῥεέθροις. Ἕρμος
ἐυρρείτης ἑτέροις Σατύροισι μελέσθω· οὐ γὰρ ἀπὸ χρυσοῖο
φέρει ῥόον· ἀλλὰ σὺ μοῦνος χρύσεος ἔπλεο κοῦρος, ἔχοις
καὶ χρύσεον ὕδωρ. ὣς εἰπὼν πεφόρητο δτ’ ὕδατος· ἐκ
δαπέδου δὲ ἄμπελος ᾐώρητο καὶ ὡμάρτησε Λυαίῳ· καὶ γλυκὺς
ἀμφοτέροισιν ἔην δρόμος ἄκρον ἀπ’ ἄκρου νηχομένοις
ἑλικηδὸν ἐρικτεάνου ποταμοῖο. καὶ θεὸς ὑδατόεντα φέρων
ταχυτῆτος ἀγῶνα ἔτρεχεν ἀστήρικτος ἐν ὕδασι, γυμνὰ
ῥεέθροις στέρνα βαλών, δονέων δὲ πόδας καὶ χεῖρας ἐρέσσων
ἀφνειῆς ἀτίνακτα κατέγραφε νῶτα γαλήνης, πῇ μὲν ἔχων
ὁμόφοιτον ἑὸν δρόμον ἥλικι κούρῳ, πῇ δὲ παραΐσσων
πεφυλαγμένος, ὅσσον ἐάσῃ ἄμπελον ἀγχικέλευθον ὁμήλυδα
γείτονι Βάκχῳ· ἄλλοτε κυκλώσας παλάμας, ἅτε κύματι κάμνων,
ὑγροπόρῳ ταχύγουνος ἑκούσιος ὤπασε νίκην. καὶ ποταμοῦ μετὰ
χεῦμα μετήιεν ἔνδια λόχμης ἄμπελος αὐχένα γαῦρον ἔχων
ποταμηίδι νίκῃ. καὶ πλοκάμους μίτρωσεν ἐχιδνήεντι κορύμβῳ
φρικτὸν ἔχων μίμημα δρακοντοκόμοιο Λυαίου· πολλάκι δ’
αἰολόνωτον ἰδὼν Βρομίοιο χιτῶνα, δαιδαλέην μελέεσσι νόθην
ἐσθῆτα καθάψας, πορφυρέῳ πόδα κοῦφον ἐπεσφήκωσε κοθόρνῳ,
στικτὸν ἔχων χροῒ πέπλον· ὀρεσσαύλῳ δ’ ἐνὶ δίφρῳ
πορδαλίων Ἰόβακχον ὀπιπεύων ἐλατῆρα γαῦρα φιλοσκοπέλων
ἐπεδείκνυε παίγνια θηρῶν· πῇ μὲν ὀρεστιάδος λοφιῆς
ἐπιβήμενος ἄρκτου θηρὸς ἐπειγομένης βλοσυρὴν ἀνεσείρασε
χαίτην, πῇ δὲ λεοντείην λασίην ἐπεμάστιε δειρήν, ἄλλοτε,
δαιδαλέων ἐποχημένος ὑψόθι νώτων, ἀστεμφὴς ἀχάλινον
ἐτέρπετο τίγριν ἐλαύνων. καί μιν ἰδὼν Διόνυσος, ἔχων
πρηεῖαν ἀπειλήν, εἶπε παρηγορέων φιλίῳ μαντώδεϊ μύθῳ,
μεμφομένοις στομάτεσσι χέων οἰκτίρμονα φωνήν· Πῇ φέρεαι,
φίλε κοῦρε; τί σοι τόσον εὔαδεν ὕλη; μίμνέ μοι ἀγρώσσοντι
συναγρώσσων Διονύσῳ· εἰλαπίνης ψαύοντι συνειλαπίναζε Λυαίῳ
κωμάζων, ὅτε κῶμον ἐγὼ Σατύροισιν ἐγείρω. πόρδαλις οὐ
κλονέει με καὶ ἀγροτέρης γένυς ἄρκτου, μὴ τρομέοις στόμα
λάβρον ὀρεσσινόμοιο λεαίνης· μοῦνον ἀμειλίκτοιο κεράατα
δείδιθι ταύρου. ἔννεπεν οἰκτείρων θρασὺν Ἄμπελον· ἠίθεος
δὲ οὔασι μῦθον ἄκουε, νόος δέ οἱ ἔνδοθι παῖζεν. ἔνθα
φάνη μέγα σῆμα φιλοστόργῳ Διονύσῳ ἄμπελον ἀγγέλλον
μινυώριον· ἐκ σκοπέλου γὰρ ἀρτιθαλῆ τινα νεβρὸν ὑπὲρ νώτοιο
κομίζων ἀμφιλαφὴς φολίδεσσι δράκων ἀνέτελλε κεράστης, καί μιν
ὑπὲρ βωμοῖο φέρων ἐφύπερθε θεμέθλων σμερδαλέῃ πρήνιξεν
ἀλοιηθέντα κεραίῃ κύμβαχον αὐτοκύλιστον, ὀρεσσινόμοιο δὲ
νεβροῦ ὀξὺ μέλος κλάγξαντος ἀπέπτατο θυμὸς ἀλήτης· 90
σπονδῆς δ’ ἐσσομένης αὐτάγγελος αἵματος ὁλκῷ λάινος
αἱμαλέαις ἐρυθαίνετο βωμὸς ἐέρσαις, οἴνου λειβομένοιο φέρων
τύπον. εἰσορόων δὲ Εὔιος ἑρπηστῆρα, κερασφόρον ἅρπαγα
νεβροῦ. ἄφρονος ἠιθέοιο μαθὼν ὀλετῆρα κεράστην πένθεϊ μῖξε
γέλωτα, καὶ ἄστατον εἶχε μενοινὴν διχθαδίην, κραδίῃ δὲ
μερίζετο, γείτονα πότμου ἡβητὴν στενάχων, γελόων χάριν ἡδέος
οἴνου. ἔμπης δ’ ἱμερόεντι συνέμπορος ἤιε κούρῳ εἰς ὄρος,
εἰς πλαταμῶνα, καὶ εἰς δρόμον ἠθάδος ἄγρης. καί μιν ἰδὼν
ἔτι Βάκχος ἐτέρπετο· καὶ γὰρ ὀπωπαὶ οὔ ποτε δερκομένοισι
κόρον τίκτουσιν ἐρώτων. πολλάκι καὶ βρομίοιο παρεζομένοιο
τραπέζῃ ἠίθεος σύριζεν ἀήθεα Μοῦσαν ἀμείβων, καὶ δονάκων
συνέχευεν ὅλον μέλος· οἷα δὲ κούρου καλὰ μελιζομένοιο, καὶ
εἰ τόνον ἔκλασε μολπῆς, Βάκχος ὑπὲρ δαπέδοιο θορὼν
ἀνεμώδεϊ παλμῷ χερσὶ συνεπλατάγησε πολύκροτος, ἠιθέου δὲ
εἰσέτι μελπομένοιο περὶ στόμα χεῖλος ἐρείσας ἁρμονίης
πρόφασιν φιλίῳ προσπτύξατο δεσμῷ· ὤμοσε καὶ Κρονίδην, ὅτι
τηλίκον ὑμνοπόλος Πὰν οὔ ποτε ῥυθμὸν ἄεισε, καὶ οὐ
λιγύφωνος Ἀπόλλων. καὶ θρασὺν εἰσορόωσα νέον θανατηφόρος
Ἄτη οὔρεσιν ἀγρώσσοντος ἀποπλαγχθέντα Λυαίου, ἠιθέου
χαρίεντος ὁμοίιος ἥλικι κούρῳ Αμπελον ἠπεροπῆι τόσῳ
μειλίξατο μύθῳ, μητρυιῇ Φρυγίοιο χαριζομένη Διονύσου· Σὸς
φίλος, ἄτρομε κοῦρε, μάτην Διόνυσος ἀκούει· ποῖον ἑταιρείης
γέρας ἔλλαχες; οὐ σὺ Λυαίου θέσκελον ἅρμα φέρεις, οὐ
πόρδαλιν ἡνιοχεύεις. δίφρα τεοῦ Βρομίοιο Μάρων λάχε, χεῖρα
τιταίνων θηρονόμῳ μάστιγι καὶ εὐλάιγγι χαλινῷ· ποῖον ἔχεις
τόδε δῶρον ἀπ’ εὐθύρσοιο Λυαίου; πηκτίδα Πᾶνες ἔχουσι καὶ
εὐκελάδων θρόον αὐλῶν, καὶ Σατύροις πόρε κύκλον
ἐρισμαράγοιο βοείης σὸς ταμίης Διόνυσος, ὀρεστιάδες δὲ καὶ
αὐταὶ Βασσαρίδες ῥαχίῃσιν ἐφεδρήσσουσι λεόντων. ποῖα τεῆς
φιλότητος ἐπάξια δῶρα κομίζεις, πορδαλίων ἐλατῆρι μάτην
πεφιλημένε Βάκχῳ; πολλάκι Φοιβείοιο καθήμενος ὑψόθι δίφρου
ὑψιφανὴς ἤλαυνεν Ἀτύμνιος ἠέρα τέμνων· ἔκλυες αὐτὸν
Ἄβαριν, ὃν εἰς δρόμον ἠεροφοίτην ἱπταμένῳ πόμπευεν
ἀλήμονι Φοῖβος ὀιστῷ αἰετὸν ἡνιόχευεν ἐν αἰθέρι καὶ
Γανυμήδης Ζῆνα νόθον πτερόεντα, τεοῦ γενετῆρα Λυαίου· ἄμπελον
οὔ ποτε Βάκχος ἐκούφισεν, ὄρνις Ἐρώτων, σὸν δέμας
ἀδρύπτοισιν ἑοῖς ὀνύχεσσιν ἀείρων. Τρώιος οἰνοχόος πέλε
φέρτερος, ὅς Διὸς αὐλὴν οἶκον ἔχει. σὺ δέ, κοῦρε, φέρων
πόθον εἰσέτι δίφρου εἰς δρόμον ἀστήρικτον ἀναίνεο πῶλον
ἐλαύνειν, ὅττι ταχυστροφάλιγγι ποδῶν δεδονημένος ὁλκῷ
ἵππος ἀελλήεις ἀποσείεται ἡνιοχῆα· Γλαῦκον ἀπεστυφέλιξαν
ἐπὶ χθόνα λυσσάδες ἵπποι, καὶ ξυνῆς μεθέπων Ποσιδήιον αἷμα
γενέθλης ἠερόθεν προκάρηνον ἀπόσπορον ἐννοσιγαίου Πήγασος
ὠκυπέτης ἀπεσείσατο Βελλεροφόντην. δεῦρό μοι εἰς ἀγέλην,
λιγυηχέες ἧχι νομῆες καὶ βόες ἱμερόεντες, ἐφεδρήσσοντα δὲ
ταύρῳ ὑψιφανῆ τελέσω σε βοοσσόον ἡνιοχῆα· σὸς γὰρ ἄναξ
πολὺ μᾶλλον ἐπαινήσει σε δοκεύων, ταυροφυὴς Διόνυσος,
ἐφήμενον ἰξύι ταύρου. νόσφι φόβου δρόμος οὗτος, ἐπεὶ καὶ
θῆλυς ἐοῦσα παρθένος Εὐρώπη βοέων ἐπεβήσατο νώτων, χερσὶ
κέρας κρατέουσα καὶ οὐ χατέουσα χαλινοῦ. ὣς φαμένη
παρέπεισε, καὶ ἠέρα δύσατο δαίμων. καί τις ἀπὸ σκοπέλοιο
κατέδραμε ταῦρος ἀλήτης ἀπροϊδής, καὶ γλῶσσαν, ἑῆς
ἐπιμάρτυρα, δίψης, χείλεσιν οἰγομένοισι προΐσχανεν
ἀνθερεῶνος, καὶ πίεν· ἀμφὶ δὲ κοῦρον, ἅ περ παρεόντα
νομῆα, ἵστατο γινώσκοντι πανείκελος· οὐδὲ μετώπου λοξὸν ἑὸν
κέρας εἶχεν· ἀμαιμακέτοιο δὲ ταύρου πυκνὸν ἐρευγομένοιο
ποτὸν πολυχανδέι λαιμῷ ἡβητὴν ἐδίηνε κατάρρυτος ἰκμὰς
ἐέρσης, ἐσσομένων ἅτε μάντις, ὅτι χθονίῳ βόες ὁλκῷ
ἀμφὶ μιῇ μογέοντες ἀτέρμονι κυκλάδι νύσσῃ ὕδασιν
ἀμπελόεσσαν ἐπαρδεύουσιν ὀπώρην. καὶ θρασὺς ἵστατο κοῦρος
ὑπὲρ βοέοιο μετώπου ἀμφάφόων ἐπίκυρτον ἀταρβέι χειρὶ
κεραίην· καὶ βοὸς ὑλονόμοιο τεθηγμένος ἡδέι κέντρῳ ἤθελεν
ἄζυγα ταῦρον ὀρίδρομον ἡνιοχεύειν. δρεψάμενος δὲ πέτηλα
βαθυσχοίνῳ παρὰ ποίῃ ψευδαλέην χλοεροῖσι λύγοις ἔπλεξεν
ἱμάσθλην μόσχοις ὀξυτέροισι, πολυστρέπτῳ δὲ κορύμβῳ γνάμψας
ἀγκύλα κύκλα τύπον ποίησε χαλινοῦ· καὶ δροσεροῖς πετάλοισι
δέμας διεκόσμεε ταύρου, καὶ ῥόδα φοινίσσοντα πέριξ ἐπεδήσατο
νώτῳ, καὶ κρίνα καὶ νάρκισσον ἐπῃώρησε μετώπῳ, αὐχένι
πορφύρουσαν ἐπικρεμάσας ἀνεμώνην· καὶ διδύμην ἑκάτερθε
κατεχρύσωσε κεραίην χερσὶ βαθυνομέναις ξανθόχροα πηλὸν ἀφύσσων
γείτονος ἐκ ποταμοῖο. καὶ αἰόλον ὑψόθι νώτου δέρμα
περιστορέσας ῥαχίης ἐπεβήσατο ταύρου· καὶ βοέαις πλευρῇσι
νόθην μάστιγα τιταίνων, εὐχαίτην ἅτε πῶλον, ἐὸν μάστιζε
φορῆα. καὶ θρασὺς ἠύτησεν ἔπος ταυρώπιδι Μήνῃ· Εἶξον
ἐμοί, κερόεσσα βοῶν ἐλάτειρα Σελήνη· ἄμφω γὰρ κερόεις
γενόμην καὶ ταῦρον ἐλαύνω. τοῖον ἐπαυχήσας ἔπος ἴαχε
κυκλάδι Μήνῃ. καὶ φθονερῆς σκοπίαζε δῑ ἠέρος ὄμμα Σελήνης
Αμπελον ἀνδροφόνῳ πεφορημένον ἅρπαγι ταύρῳ, καί οἱ πέμπε
μύωπα βοοσσόον· αὐτὰρ ὁ πικρῷ ἄστατα φοιτητῆρι δέμας
κεχαραγμένος οἴστρῳ δύσβατον ἀμφὶ τένοντα κατέτρεχεν
εἴκελος ἵππῳ. καὶ νέος ἄζυγα ταῦρον ἰδὼν λυσσώδεϊ
κέντρῳ ἴχνος ἀερσιλόφοισιν ἐπιρρήσσοντα κολώναις, ταρβαλέος
πρὸ μόροιο γοήμονι λίσσετο φωνῇ· Σήμερον ἵστασο, ταῦρε, καὶ
αὔριον ὠκὺς ὁδεύσεις· μή με κατακτείνειας ἐρημάδος ὑψόθι
πέτρης, πότμον ἐμὸν νήπυστον ὅπως μὴ Βάκχος ἀκούσῃ. μὴ
κοτέῃς, ὅτι, ταῦρε, τεὴν χρύσωσα κεραίην· μὴ φθονέῃς, ὅτι
Βάκχος ἐμὴν φιλότητα φυλάσσει. εἰ δὲ κατακτείνεις με καὶ οὐκ
ἀλέγεις Διονύσου, οὐδέ τις οἶκτος ἔχει σε γοήμονος
ἡνιοχῆος, ὅττι νέος γενόμην, ὅτι καὶ φίλος εἰμὶ Λυαίου,
εἰς Σατύρους με κόμιζε καὶ αὐτόθι, ταῦρε, δαμάσσεις, ὄφρα
τύχω μετὰ πότμον ἐρικλαύτοιο κονίης· ναί, λίτομαι, φίλε
ταῦρε· παραιφασίην δὲ νοήσω, πότμον ἐμὸν στενάχοντος
ἀδακρύτου Διονύσου. εἰ τεὸν ἡνιοχῆα κερασφόρον ἠπεροπεύεις
εἴκελον εἶδος ἔχοντα τεῇ ταυρώπιδι μορφῇ, γίνεο φωνήεις
καὶ ἐμὸν μόρον εἰπὲ Λυαίῳ· ταῦρε, τεῆς Δήμητρος ἀνάρσιε
καὶ Διονύσου, ἀχνυμένου Βρομίοιο συνάχνυται ὄμπνια Δηώ.
τοῖον ἔπος ῥοδόεις νέος ἔννεπεν Ἄιδι γείτων δύσμορος·
ἀίσσων δὲ ποδῶν διδυμάονι χηλῇ οὔρεος ἄκρα κάρηνα
δυσέμβατα λυσσαλέος βοῦς ἡβητὴν προκάρηνον ἑῶν ἀπεσείσατο
νώτων· ἤριπε δ’ αὐτοκύλιστος· ἐπ’ ἀστραγάλου δὲ πεσόντος
λεπτὸν ὑποτρίζων ἐδιχάζετο δόχμιος αὐχήν· καί μιν ὑπὲρ
δαπέδοιο παλινδίνητον ἑλίξας θηγαλέῃ γλωχῖνι κατεπρήνιξε
κεραίης. καὶ νέκυς ἦν ἀκάρηνος· ἀτυμβεύτοιο δὲ νεκροῦ
λευκὸν ἐρευθιόωντι δέμας φοινίσσετο λύθρῳ. καί τις, ἰδὼν
Σατύρων κεκονιμένον ὑψόθι γαίης ἄμπελον ἱμερόεντα,
δυσάγγελος ἤλυθε Βάκχῳ. καὶ θεὸς εἰσαΐων ταχὺς ἔδραμεν
εἴκελος αὔραις· οὐ τόσον Ἡρακλέης δρόμον ἤνυσεν, ὁππότε
Νύμφαι ἁβρὸν Ὕλαν φθονεροῖσι κατεκρύψαντο ῥεέθροις νυμφίον
ἰκμαλέῃ πεφυλαγμένον ἅρπαγι κούρῃ, ὡς τότε Βάκχος ὄρουσεν
ὀρίδρομος· ἐν δὲ κονίῃ κείμενον ἔστενε κοῦρον ἅτε ζώοντα
δοκεύων. καί μιν ἀνεχλαίνωσε τὸν ἄπνοον, ὑψόθεν ὤμου
νεβρίδα καὶ ψυχροῖσιν ἐπὶ στέρνοισι καθάψας, καί, νέκυός περ
ἐόντος, ἐδήσατο ταρσὰ κοθόρνοις· καὶ ῥόδα καὶ κρίνα πάσσε
κατὰ χροός, ἀμφὶ δὲ χαίταις, οἷα μινυνθαδίοιο δεδουπότος
ὀξέι κέντρῳ, ἄνθος ἀνῃώρησε ταχυφθιμένης ἀνεμώνης· καὶ
παλάμῃ πόρε θύρσον, ἑῷ δέ μιν ἔσκεπε πέπλῳ πορφυρέῳ·
καὶ δῶρον ἀκερσικόμοιο καρήνου πλοχμὸν ἕνα τμήξας ἐπεθήκατο
μάρτυρι νεκρῷ λοίσθιον· ἀμβροσίην δὲ λαβὼν παρὰ μητέρι
Ῥείῃ ὠτειλαῖς ἐπέχευεν, ὅθεν νέος εἶδος ἀμείψας
ἀμβροσίην εὔοδμον ἑῇ μετέθηκεν ὀπώρῃ. καὶ νέκυος
χαρίεντος ὑπὲρ δαπέδοιο ταθέντος οὐ χλόος ἀμφεχύθη ῥοδόεν
δέμας· ὠκυμόρου δὲ καὶ πλόκαμοι χαρίεντες ἐρωτοτόκοιο
καρήνου αὔραις φειδομένῃσιν ἐπαιθύσσοντο προσώπῳ· ἦν δέ
τις ἱμερόεις κεκονιμένος. ἀμφὶ δὲ νεκρῷ Σειληνοὶ στενάχιζον,
ἐπωδύροντο δὲ Βάκχοι. οὐδέ ἑ κάλλος ἔλειπε, καὶ εἰ θάνεν·
ὡς Σάτυρος δὲ κεῖτο νέκυς, γελόωντι πανείκελος, οἷά περ
αἰεὶ χείλεσιν ἀφθόγγοισι χέων μελιηδέα φωνήν. καὶ νέκυν
εἰσορόων κινυρὴν ἀνενείκατο φωνὴν νηπενθὴς Διόνυσος, ἔχων
ἀγέλαστον ὀπωπήν· Μοιράων πεσέτω φθονερὸν λίνον· ἦ ῥα καὶ
αὐτοὶ ταῦροι ἐπ’ ἠιθέοις ζηλήμονες ὥς περ ἀῆται; τίς
Ζέφυρος μετὰ Φοῖβον ἐπέχραε καὶ Διονύσῳ; ὄλβιος ἔπλετο
Φοῖβος Ἀτύμνιος· ἠιθέου γὰρ ἔλλαχεν οὔνομα τοῦτο·
Θεραπναίου δὲ καὶ αὐτοῦ φάρμακον ἡβητῆρος ἐπώνυμον ἄνθος
ἀείρει, αἴλινον ἐν πετάλοισιν ἐπιγράψας ὑακίνθου· ποῖον
ἔχω πλοκάμοις καὶ ἐγὼ στέφος, ἢ τίνα πάλλω ἄνθεα
φωνήεντα, παρήγορα παιδὸς ἀνίης; ἀλλὰ τεοῦ θανάτου τιμήορος
εἰς φόνον ἕλκων ἄξομαι εἰς σέο τύμβον, ἀώριε, ταῦρον
ἀλήτην. οὐ μὲν ἐγὼ βουπλῆγι τεὸν κτείνοιμι φονῆα, ὄφρα
λάχῃ μόρον ἶσον ἀρασσομένοιο μετώπου ταύροις σφαζομένοισιν,
ἀναρρήξαιμι δὲ πικρὴν ταύρου γαστέρα πᾶσαν ἐμῆς γλωχῖνι
κεραίης, ὅττι τανυκραίρῳ σε κατεπρήνιξεν ἀκωκῇ. ὄλβιος
Ἐννοσίγαιος, ἐπεί τινα γείτονα πάτρης παιδὸς ἐμοῦ Φρύγα
κοῦρον ἐφίλατο, τὸν δὲ κομίζων χρύσεον εἰς Διὸς οἶκον
ἀνήγαγεν ἀστὸν Ὀλύμπου, καί οἱ, ὅτε σπεύδεσκεν ἐς
ἱπποσύνην Ἀφροδίτης, ὤπασεν ἄβροχον ἅρμα γαμοστόλον
Ἱπποδαμείης. μοῦνος ἐγὼ νέον ἔσχον ἀώριον· ἱμερόεις γὰρ
ἄμπελος οὐ γάμον εἶδε βιοσσόον, οὐδ’ ἐπὶ παστῷ νυμφιδίην
νέος οὗτος ἐμὴν ἔζευξεν ἀπήνην, ἀλλὰ θανὼν λίπε πένθος
ἀπενθήτῳ Διονύσῳ. οὔ πώ μοι, φίλε κοῦρε, τεὸν στόμα
κάλλιπε Πειθώ, ἀλλὰ σέθεν φθιμένοιο καὶ ἄπνοα χείλεα ναίει·
καὶ νέκυός περ ἐόντος ἔτι στίλβουσι παρειαί, ὀφθαλμοὶ
γελόωσι καὶ εἰσέτι, διχθαδίης δὲ εἰσέτι σῆς παλάμης
χιονώδεές εἰσιν ἀγοστοί, σοὺς δ’ ἐρατοὺς πλοκάμους λιγυροὶ
δονέουσιν ἀῆται· οὐ ῥόδα σῶν μελέων θανατηφόρος ἔσβεσεν
ὥρη, ἀλλ’ ἔτι σοι τάδε πάντα φυλάσσεται. ὤμοι Ἐρώτων, τί
χρέος ἦν, ἵνα ταῦρον ἀμείλιχον ἡνιοχεύσῃς; εἴ σε
διεπτοίησεν ἀελλοπόδων πόθος ἵππων, τίπτέ μοι οὐκ ἀγόρευες,
ὅπως ἀπὸ γείτονος Ἴδης ἐνθάδε δίφρον ἄγοιμι, καὶ
ἀρχαίης ἀπὸ φύτλης Τρώιον εἰς σὲ κόμιζον ἐπουρανίων γένος
ἵππων πατρίδα συλήσας Γανυμήδεος, ὃν τρέφεν Ἴδη σοὶ δέμας
ἶσον ἔχοντα, τὸν ἀνδροφόνων ἀπὸ ταύρων φειδομένοις
ὀνύχεσσιν ἐκούφισεν ὑψιπέτης Ζεύς· εἰ ἐτεὸν μενέαινες ἐν
οὔρεσι θῆρας ἐναίρειν, τίπτέ μοι οὐ κατέλεξας, ὅτι χρέος
ἔπλετο δίφρου; καί κεν ἐμῆς ἤλαυνες ἀπήμονα κύκλον
ἀπήνης, καί κεν ἐμῆς ἄψαυστα δεδεγμένος ἡνία Ῥείης
μειλιχίων ἀδόνητος ἐμάστιες ἅρμα δρακόντων. οὐκέτι σὺν
Σατύροισιν ἐποίνιον ὕμνον ἀείδεις, οὐκέτι Βασσαρίδεσσι
φιλοκροτάλοισι κελεύεις, οὐκέτι θηρεύοντι συναγρώσσεις
Διονύσῳ. ὤμοι, ὅτ’ οὐκ Ἀίδης πέλεν ἤπιος, οὐδ’ ἐπὶ
νεκρῷ δέχνυται ἀγλαὰ δῶρα βαθυπλούτοιο μετάλλου, ἄμπελον
ὄφρα θανόντα πάλιν ζώοντα τελέσσω· ὤμοι, ὅτ’ οὐκ Ἀίδης
ποτὲ πείθεται· ἢν δ’ ἐθελήσῃ, ὄλβον ὅλον στίλβοντα
χαρίζομαι Ἠριδανοῖο δένδρεα συλήσας ποταμήια, μαρμαρέην δὲ
ἄξομαι ἀστράπτουσαν Ἐρυθραίην λίθον Ἰνδῶν ἀφνειῆς τ’
Ἀλύβης ὅλον ἄργυρον, ἀντὶ δὲ νεκροῦ παιδὸς ἐμοῦ χρύσειον
ὅλον Πακτωλὸν ὀπάσσω. ὣς εἰπὼν στενάχιζε νέκυν γλυκύν· ἐν
δὲ κονίῃ κείμενον εἰσορόων πάλιν ἴαχε πενθάδι φωνῇ· Ζεῦ
πάτερ, εἰ φιλέεις με, καὶ εἰ πόνον οἶδας ἐρώτων, ἄμπελον
αὐδήεντα τίθει πάλιν εἰς μίαν ὥρην, ὑστάτιον καὶ μοῦνον
ὅπως ἕνα μῦθον ἐνίψῃ· (τί στενάχεις, Διόνυσε, τὸν οὐ
στοναχῇσιν ἐγείρεις; οὔατά μοι παρέασι, καὶ οὐ βοόωντος
ἀκούω, ὄμματά μοι παρέασι, καὶ οὐ στενάχοντα δοκεύω·
νηπενθὴς Διόνυσος, ἐμοὶ μὴ δάκρυα λείβῃς, ἀλλὰ τεὸν λίπε
πένθος, ἐπεὶ φονίῃ παρὰ πηγῇ νηιάδες στενάχουσι καὶ οὐ
Νάρκισσος ἀκούει, Ἡλιάδων Φαέθων κινυρὴν οὐκ οἶδεν ἀνίην.)
ὤμοι, ὅτ’ οὔ με φύτευσε πατὴρ βροτόν, ὄφρά κεν εἴην
σύννομος ἠιθέῳ καὶ ἐν Ἄιδι, μηδ’ ἐνὶ Λήθῃ ἄμπελον
ἱμερόεντα δεδουπότα μοῦνον ἐάσω. εἰς πόθον ἠιθέοιο
μακάρτερός ἐστιν Ἀπόλλων οὔνομα παιδὸς ἔχων πεφιλημένον·
αἴθε καὶ αὐτὸς εἴην Ἀμπελόεις, Ὑακίνθιος ὥς περ
Ἀπόλλων. ὑπνώεις τέο μέχρι, καὶ οὐκέτι, κοῦρε, χορεύεις;
εἰς προχοὰς ποταμοῖο τί σήμερον οὐκέτι βαίνεις κάλπιν ἔχων
εὔυδρον; ὀρεσσαύλῳ δ’ ἐνὶ λόχμῃ ἠθάδος ὀρχηθμοῖο τεὴ
πάλιν ἤλυθεν ὥρη. εἰ κοτέεις, φίλε κοῦρε, ποθοβλήτῳ
Διονύσῳ, φθέγγεο Σειληνοῖσιν, ὅπως σέο μῦθον ἀκούσω. εἴ σε
λέων ἐδάμασσεν, ἐγὼ ξύμπαντας ὀλέσσω, πάντας, ὅσους
Τμώλοιο φέρει λέπας, οὐδὲ λεόντων Ῥείης ἡμετέρης ποτὲ
φείσομαι, ἀλλὰ δαμάσσω, εἰ βλοσυραῖς γενύεσσι τεοὶ γεγάασι
φονῆες· πόρδαλις εἰ πρήνιξε τεὸν δέμας, ἄνθος Ἐρώτων,
οὐκέτι πορδαλίων δέμας αἰόλον ἡνιοχεύσω· ἄλλοι θῆρες
ἔασιν, ὅλης δ’ ἐπιήρανος ἄγρης Αρτεμις ἐξ ἐλάφων κεραελκέα
δίφρον ἐλαύνει· νεβρίδα πέπλον ἔχων ἐποχήσομαι ἅρματι
νεβρῶν· εἴ σε σύες κατέπεφνον ἀναιδέες, εἰν ἑνὶ μάρψας
πάντας ἐγὼ κτείνοιμι, καὶ οὐχ ἕνα μοῦνον ἐάσω κάπρον ἔτι
ζώοντα λελειμμένον ἰοχεαίρῃ· εἰ δέ σε ταῦρος ἔπεφνεν
ἀτάσθαλος, ὀξέι θύρσῳ ταυρείην προθέλυμνον ἀιστώσαιμι
γενέθλην. ὣς ὁ μὲν ἐστενάχιζεν. ἔρως δέ οἱ ἐγγύθεν ἔστη
Σειληνοῦ λασίοιο φέρων κεραελκέα μορφήν, θύρσον ἔχων, καὶ
στικτὸν ἐπὶ χροῒ δέρμα καθάψας γηροκόμῳ νάρθηκι δέμας
στηρίζετο βάκτρῳ· καὶ Βρομίῳ γοόωντι παρήγορον ἴαχε φωνήν·
Ἄλλῳ λῦσον ἔρωτι τεῶν σπινθῆρας ἐρώτων εἰς νέον ἡβητῆρα
μετάτροπον οἶστρον ἀμείψας, λησάμενος φθιμένοιο· παλαιοτέροιο
γὰρ αἰεὶ φάρμακόν ἐστιν ἔρωτος ἔρως νέος· οὐ γὰρ
ὀλέσσαι ὁ χρόνος οἶδεν ἔρωτα, καὶ εἰ μάθε πάντα
καλύπτειν. εἰ δὲ τεῆς ἐθέλεις ὀδυνήφατον ἄλκαρ ἀνίης,
φέρτερον ἄμφεπε παῖδα· πόθος πόθον οἶδε μαραίνειν. καὶ
Ζέφυρον κλονέεσκε Λάκων νέος· ἀλλὰ θανόντος ἡβητὴν
Κυπάρισσον ἰδὼν ἐρατεινὸς Ἀήτης εὗρεν Ἀμυκλαίοιο
παραιφασίην Ὑακίνθου. ἤν ἐθέλῃς, ἐρέεινε φυτηκόμον· ἐν
δαπέδῳ γὰρ κείμενον ἀθρήσας κεκονιμένον ἄνθος ἀροτρεὺς
φάρμακον ὀλλυμένοιο νεώτερον ἄλλο φυτεύει. κλῦθι, παλαιγενέων
μερόπων ἵνα μῦθον ἐνίψω· ἁβρὸς ἔην ποτὲ κοῦρος,
ὑπέρτερος ἥλικος ἥβης, Μαιάνδρου παρὰ χεῦμα πολυσχιδέος
ποταμοῖο, εἴδεϊ λεπταλέῳ ταναός, πόδας ὀξύς, ἐθείρας
ἰθυτενής, ἀνίουλος· ἐπ’ ἀμφοτέραις δὲ παρειαῖς αὐτοφυὴς
Χάρις ἦεν ἐπισκαίρουσα προσώπῳ ὄμμασιν αἰδομένοισιν, ἀπὸ
βλεφάρων δέ οἱ αἰεὶ κάλλος ὀιστεύοντος ἑκηβόλος ἔρρεεν
αἴγλη· καὶ δέμας εἶχε γάλακτι πανείκελον, ἀμφὶ δὲ λευκῷ
ἀκροφανὲς πόρφυρε ῥόδον διδυμόχροϊ πυρσῷ. τὸν Κάλαμον
καλέεσκε πατὴρ φίλος, ὃς διὰ γαίης νειόθι κυμαίνων σκολιὸν
ῥόον εἰς φάος ἕλκων, ἑρπύζων δ’ ἀίδηλος, ὑπὸ χθόνα λοξὸς
ὁδίτης, ὀξὺς ἀναθρῴσκων ὑπερίσχεται αὐχένα γαίης,
ἐνδόμυχος Μαίανδρος ἄγων ὑποκόλπιον ὕδωρ. τοῖος ἔην
ἐρόεις Κάλαμος ταχύς. ἠίθεος δὲ ἱμερτῷ ῥοδόπηχυς ὁμήλικι
τέρπετο Καρπῷ, ὃς τόσον ἔλλαχε κάλλος, ὃ μὴ βροτὸς
ἔλλαχεν ἀνήρ· εἰ γὰρ ἔην νέος οὗτος ἐπὶ προτέρων ποτὲ
φωτῶν, καί κεν ἐυσμήριγγος ἐγίνετο νυμφίος Ἠοῦς, φέρτερον
εἶδος ἔχων, ῥοδέῳ χροῒ μοῦνος ἐλέγξας ἀγλαΐην Κεφάλοιο
καὶ Ὠρίωνος ὀπωπήν· οὐδέ κεν εὐκάρπῳ παλάμῃ πηχύνατο Δηὼ
νυμφίον Ἰασίωνα, καὶ Ἐνδυμίωνα Σελήνη· ἀλλὰ νέος τάχα
κεῖνος ἀρείονος εἵνεκα μορφῆς εἷς πόσις ἀμφοτέρων
νυμφεύσατο λέκτρα θεάων, Δηοῦς ξανθοκόμου μεθέπων πολυλήιον
εὐνήν, καὶ ξυνὴν ὁμόλεκτρον ἔχων ζηλήμονα Μήνην. τοῖος
ἔην ἐρόεις Καλάμῳ φίλος, ἄνθος Ἐρώτων, κάλλος ἔχων·
ἄμφω δὲ συνήλικες ὑψόθεν ὄχθης γείτονος ἑψιόωντο
πολυγνάμπτου ποταμοῖο. τοῖσι μὲν ἔσκε δίαυλος ἕλιξ δρόμος,
ἀμφοτέροις δὲ ἦεν ἔρις· κάλαμος μὲν ἐπέτρεχεν εἴκελος
αὔραις, καὶ πτελέην βαλβῖδα φέρων καὶ νύσσαν ἐλαίην ἠιόνας
ποταμοῖο διέδραμεν ἄκρον ἀπ’ ἄκρου ... καὶ Κάλαμος
ταχύγουνος ἑκούσιος ἤριπε γαίῃ, καὶ Καρπῷ χαρίεντι
θελήμονα κάλλιπε νίκην. παιδὶ δὲ λουομένῳ συνελούετο κοῦρος
ἀθύρων, καὶ πάλιν εἴκελον ἄλλον ἐν ὕδασιν εἶχον ἀγῶνα,
καὶ βραδὺς ἐν προχοῇσιν ἐνήχετο Καρπὸν ἐάσας πρόσθε
μολεῖν, ἵνα χερσὶν ὀπίστερος οἴδματα τέμνων καρποῦ
νηχομένοιο παρὰ σφυρὰ δεύτερος ἔλθῃ ἠιθέου προθέοντος
ἐλεύθερα νῶτα δοκεύων. καὶ διερῆς βαλβῖδος ἔην δρόμος·
ἤρισαν ἄμφω, τίς τίνα νικήσειεν, ὅπως παλινόστιμος ἔλθῃ
ὄχθης ἀμφοτέρης διδυμάονα νύσσαν ἀμείβων γαῖαν ἐς
ἀντιπέραιαν ἐρεσσομένων παλαμάων· καὶ προχοὴν ὁδὸν εἶχεν·
ἀεὶ δέ οἱ ἐγγὺς ἱκάνων κοῦρος ἐπειγομένης παλάμης
πεφιδημένος ὁρμῆς νηχομένων σκοπίαζε ῥοδόχροα δάκτυλα χειρῶν·
καὶ Κάλαμος προκέλευθος ἑὴν ἀνεσείρασεν ὁρμήν, ἠιθέῳ δ’
ὑπόειξε· καὶ ἔδραμε χεῖρας ἐρέσσων κοῦρος ἀελλήεις, ὑπὲρ
οἴδματος αὐχένα τείνων· καί νύ κεν ἐκ ῥοθίων ἐπεβήσατο
Καρπὸς ἀρούρης, καὶ μετὰ χερσαίην ποταμηίδα δύσατο νίκην,
ἀλλά μιν ἀντικέλευθος ἀνεστυφέλιξεν Ἀήτης, καὶ γλυκὺν
ἔκτανε κοῦρον ἀμείλιχος· ἠιθέου γὰρ οἰγομένῳ νήριθμον
ὕδωρ ἐπεσύρετο λαιμῷ. καὶ Κάλαμος φθονεροῖο φυγὼν ἀνέμοιο
θυέλλας ἔκτοθεν ἡβητῆρος ἐδύσατο γείτονας ἀκτάς· καὶ φίλον
οὐ παρεόντα καὶ οὐκ ἀίοντα νοήσας ἱμερόεν στενάχων κινυρῇ
βρυχήσατο φωνῇ· *(νηιάδες, φθέγξασθε, τίς ἥρπασε Καρπὸν
Ἀήτης; ναί, λίτομαι, πυμάτην δότε μοι χάριν, ἔλθετε πηγὴν
εἰς ἑτέρην, καὶ πατρὸς ἐμοῦ θανατηφόρον ὕδωρ φεύγετε, μηδὲ
πίητε ῥόον Καρποῖο φονῆα. οὐ μὲν ἐμὸς γενέτης νέον
ἔκτανεν· ἀλλὰ μεγαίρων καὶ Καλάμῳ μετὰ Φοῖβον ἀπώλεσε
Καρπὸν Ἀήτης, καὶ τάχα μιν ποθέων ζηλήμονι τύψεν ἀέλλῃ,
ἠιθέῳ μετὰ δίσκον ἄγων ἀντίπνοον αὔρην. οὔ πω ἐμὸς
προχοῇσι λελουμένος ἄνθορεν ἀστήρ, οὔ πω ἐμὸς σελάγιζεν
Ἑωσφόρος· ἀλλὰ ῥεέθροις καρποῦ δυομένοιο, τί μοι φάος
εἰσέτι λεύσσειν; νηιάδες, φθέγξασθε, τίς ἔσβεσε φέγγος
Ἐρώτων; δηθύνεις ἔτι, κοῦρε; τί σοι τόσον εὔαδεν ὕδωρ;
κρείσσονα μὴ φίλον εὗρες ἐν ὕδασι, τῷ παραμίμνων δειλαίου
Καλάμοιο πόθους ἔρριψας ἀήταις; εἰ μία Νηιάδων σε δυσίμερος
ἥρπασε Νύμφη, ἔννεπε, καὶ πάσῃσι κορύσσομαι· εἰ δέ σε
τέρπει γνωτῆς ἡμετέρης γαμίων ὑμέναιος Ἐρώτων, εἰπέ, καὶ
ἐν προχοῇσιν ἐγὼ σέο παστὸν ἀνάψω. Καρπέ, παραπλώεις με
λελασμένος ἠθάδος ὄχθης; κάμνον ἐγὼ καλέων σε, καὶ οὐ
βοόωντος ἀκούεις. εἰ Νότος, εἰ θρασὺς Εὖρος ἐπέπνεεν,
αὐτὸς ἀλάσθω νηλειὴς ἀχόρευτος, ἀτάσθαλος ἐχθρὸς Ἐρώτων·
εἰ βορέης σε δάμασσεν, ἐς Ὠρείθυιαν ἱκάνω. εἰ δέ σε κῦμα
κάλυψε καὶ οὐκ ᾐδέσσατο μορφήν, καί σε πατὴρ ἐμὸς εἷλεν
ἀφειδέι κύματος ὁλκῷ, ὕδασιν ἀνδροφόνοισιν ἑὸν καὶ παῖδα
δεχέσθω, καὶ Κάλαμον κρύψειεν ὀλωλότος ἐγγύθι Καρποῦ. ἀλλὰ
πεσὼν προκάρηνος, ὅπῃ θάνε Καρπὸς ἀλήτης, σβέσσω θερμὸν
ἔρωτα πιὼν Ἀχερούσιον ὕδωρ. εἶπεν ἀναβλύζων βλεφάρων
ῥόον· ἀμφὶ δὲ νεκρῷ κυανέην πλοκαμῖδα κατηφέι τάμνε
σιδήρῳ, ἣν τρέφεν, ἣν κομέεσκε, καὶ ὤρεγε πενθάδα χαίτην
Μαιάνδρῳ γενετῆρι, καὶ ὑστατίην φάτο φωνήν· (δέξο μετὰ
πλοκάμους καὶ ἐμὸν δέμας· οὐ δύναμαι γὰρ εἰς μίαν
ἠριγένειαν ἰδεῖν φάος ἔκτοθι Καρποῦ· καρπῷ καὶ Καλάμῳ
βιοτὴ μία, καὶ λάχον ἄμφω εἴκελον οἶστρον Ἔρωτος ἐπὶ
χθονός· ὑδατόεις δὲ εἶς μόρος ἀμφοτέροισι καὶ ἐν προχοῇσι
γενέσθω. τεύξατε, Νηιάδες, ποταμηίδος ὑψόθεν ὄχθης ἄκριτον
ἀμφοτέροισι κενήριον, ἀμφὶ δὲ τύμβῳ γράμμασι πενθαλέοισιν
ἔπος κεχαραγμένον ἔστω· Καρποῦ καὶ Καλάμοιο πέλω τάφος,
οὓς πάρος ἄμφω ἀλλήλους ποθέοντας ἀμείλιχον ἔκτανεν
ὕδωρ. καὶ Καλάμῳ δυσέρωτι, κασιγνήτῳ περ ἐόντι, βαιὸν ἕνα
θνήσκοντι δαΐξατε βότρυν ἐθείρης, καὶ πλοκάμους ξύμπαντας
ὀλωλότι κείρατε Καρπῷ.) εἶπε, καὶ αὐτοκύλιστος ἐπωλίσθησε
ῥεέθρῳ πατρὸς ἀναινομένοιο πιὼν παιδοκτόνον ὕδωρ. καὶ
Κάλαμος καλάμοισιν ἐπώνυμον ὤπασε μορφὴν ἰσοφυῆ, καὶ Καρπὸς
ἀέξετο καρπὸς ἀρούρης. τοῖα παρηγορέων φιλίῳ μειλίξατο
μύθῳ θοῦρος Ἔρως, γλυκὺ κέντρον ἐλαφρίζων Διονύσῳ. καὶ
κινυρῇ πολὺ μᾶλλον ἱμάσσετο θυμὸν ἀνίῃ ἠιθέου διὰ πότμον
ἀώριον.—ἀσταθέος δὲ θυγατέρες Λυκάβαντος, ἀελλοπόδοιο
τοκῆος, εἰς δόμον Ἠελίοιο ῥοδώπιδες ἤιον Ὧραι· ὧν ἡ μὲν
νιφόεντι κατάσκιον ἀμφὶ προσώπῳ λεπταλέον πέμπουσα
κελαινεφέος σέλας αἴγλης ψυχρὰ χαλαζήεντι συνήρμοσε ταρσὰ
πεδίλῳ, καὶ διερῷ πλοκαμῖδας ἐπισφίγξασα καρήνῳ ὀμβροτόκον
κρήδεμνον ἐπεσφήκωσε μετώπῳ, καὶ χλοερὸν στέφος εἶχε
καρήατι, χιονέῃ δὲ στήθεα παχνήεντα κατέσκεπε λευκάδι μίτρῃ·
ἡ δὲ χελιδονίων ἀνέμων τερψίμβροτον αὔρην ἔπτυε φυσιόωσα,
φιλοζεφύρου δὲ καρήνου εἰαρινὴν δροσόεντι κόμην μιτρώσατο
δεσμῷ, ἀνθεμόεν γελόωσα, διαιθύσσουσα δὲ πέπλου ὄρθριον
οἰγομένοιο ῥόδου δολιχόσκιον ὀδμὴν διπλόον ἔπλεκε κῶμον
Ἀδώνιδι καὶ Κυθερείῃ· ἄλλη ἅμα γνωτῇσι θαλυσιὰς ἔστιχεν
Ὥρη, καὶ στάχυν ἀκροκόμοισι περιφρίσσοντα κορύμβοις δεξιτερῇ
κούφιζε καὶ ὀξυτόμου γένυν ἅρπης ἄγγελον ἀμητοῖο, δέμας δ’
ἐσφίγγετο κούρη ἀργενναῖς ὀθόνῃσιν, ἑλισσομένης δὲ χορείῃ
φαίνετο λεπταλέοιο δῑ εἵματος ὄργια μηρῶν, καὶ νοτεροὺς
ἱδρῶτας ἀνιεμένοιο προσώπου θερμοτέρῳ Φαέθοντι καθικμαίνοντο
παρειαί· ἄλλη δ’ εὐαρότοιο προηγήτειρα χορείης θαλλὸν
ἐλαιήεντα λιπότριχι δήσατο κόρσῃ ἑπταπόρου ποταμοῖο
διάβροχον ὕδασι Νείλου, καὶ ψεδνὴν μεθέπουσα μαραινομένην
τρίχα κόρσης καρφαλέον δέμας εἶχεν, ἐπεὶ φθινοπωρὶς ἐοῦσα
φυλλοχόοις ἀνέμοις ἀπεκείρατο δενδράδα χαίτην· οὔ πω γὰρ
χρυσέων ἑλίκων πλεκτοῖσι κορύμβοις βότρυες ἀμπελόεντες
ἐπέρρεον αὐχένι νύμφης, οὐδέ μιν οἰνωθεῖσα φιλακρήτῳ παρὰ
ληνῷ πορφυρέης ἐμέθυσσε Μαρωνίδος ἰκμὰς ἐέρσης, οὐδὲ
παλινδίνητος ἀνέδραμε κισσὸς ἀλήτης· ἀλλὰ τότε χρόνος ἦλθε
μεμορμένος, οὗ χάριν αὐταὶ εἰς δόμον Ἠελίοιο συνήλυδες
ἔδραμον Ὧραι. δωδεκάτῳ φρένα τέρψον, ὅπῃ νέον ἄνθος
Ἐρώτων ἄμπελος εἶδος ἀνῆκεν ἐς ἀμπελόεσσαν ὀπώρην. ὣς
αἱ μὲν δυτικοῖο παρ’ ὀφρύσιν Ὠκεανοῖο ἠελίου γονόεντος
ἐναυτίλλοντο μελάθροις. τῇσι δὲ νισσομένῃσι συνήντεεν
Ἕσπερος ἀστὴρ θρῴσκων ἐκ μεγάροιο· διεσσυμένη δὲ καὶ αὐτὴ
ἀρτιφανὴς ἀνέτελλε βοῶν ἐλάτειρα Σελήνη. αἱ δὲ φερεζώοιο
παρ’ ὄμμασιν Ἡνιοχῆος κάρπιμον ἴχνος ἔκαμψαν. ὁ μὲν δρόμον
ἄρτι τελέσσας ἠερόθεν νόστησε· πυριγλήνου δ’ ἐλατῆρος
φωσφόρος αἰγλήεις τετράζυγος ἐγγύθι δίφρου θήκατο θερμὰ
λέπαδνα καὶ ἀστερόεσσαν ἱμάσθλην, γείτονος Ὠκεανοῖο παρὰ
προχοῇσι καθήρας μυδαλέων ἱδρῶτι πυριτρεφέων δέμας ἵππων·
πῶλοι δ’ αὐχενίας νοτερὰς δονέοντες ἐθείρας μαρμαρέοις
ὀνύχεσσιν ἐπέκτυπον αἴθοπι φάτνῃ. θυγατέρες δὲ Χρόνοιο
πέριξ φλογεροῖο θοώκου ἱπτάμεναι στεφανηδὸν ἀτειρέος
Ἡνιοχῆος τέσσαρας ἠσπάζοντο δυώδεκα κυκλάδες Ὧραι, δμωίδες
Ἠελίοιο, συνήλυδες αἴθοπι δίφρῳ, μυστιπόλοι Λυκάβαντος
ἀμοιβάδες· ὠγυγίῳ γὰρ αὐχένα δοῦλον ἔκαμψαν ὅλου
νωμήτορι κόσμου. καὶ οἱ ἀνηΰτησεν ἔπος σταφυληκόμος Ὥρη
μάρτυρον ἱκεσίης σχομένη φθινοπωρίδος ἅρπην· Ἠέλιε ζείδωρε,
φυτηκόμε, κοίρανε καρπῶν, οἰνοτόκον πότε βότρυν ἀεξήσουσιν
ἀλωαί; καὶ μακάρων τίνι τοῦτο γέρας μνηστεύεται Αἰών; ναί,
λίτομαι, μὴ κρύπτε, κασιγνήτων ὅτι μούνη πασάων ἀγέραστος
ἐγὼ πέλον· οὐ γὰρ ὀπώρην, οὐ στάχυν, οὐ λειμῶνα, καὶ οὐ
Διὸς ὄμβρον ἀέξω. ἔννεπεν· ἐσσομένης δὲ τιθηνήτειραν
ὀπώρης ἠέλιος θάρσυνε, καὶ ἀντιπόρῳ παρὰ τοίχῳ δάκτυλον
ὀρθώσας ἐπεδείκνυε κυκλάδι κούρῃ κύρβιας Ἁρμονίης
ἑτερόζυγας, αἷς ἔνι κεῖται εἰν ἑνὶ θέσφατα πάντα, τά περ
πεπρωμένα κόσμῳ πρωτογόνοιο Φάνητος ἐπέγραφε μαντιπόλος χείρ,
καὶ γραφίδων ποίκιλλεν ἐφάρμενον οἶκον ἑκάστῃ. καί τινα
μῦθον ἔειπε πυρὸς ταμίης Ὑπερίων· Κύρβιδι μὲν τριτάτῃ,
πόθεν ἔσσεται οἰνὰς ὀπώρη, γνώσεαι, ἧχι Λέων καὶ
Παρθένος· ἐν δὲ τετάρτῃ, τίς σταφυλῆς σκηπτοῦχος, ὅπῃ
γλυκὺ νέκταρ ἀφύσσων γραπτῇ χειρὶ κύπελλον ἀερτάζει
Γανυμήδης. τοῖα θεοῦ φαμένοιο, φιλάμπελος ἔτρεχε κούρη
ὄμματα δινεύουσα, καὶ ὀμφαίῳ παρὰ τοίχῳ πρώτην κύρβιν
ὄπωπεν ἀτέρμονος ἥλικα κόσμου εἰν ἑνὶ πάντα φέρουσαν,
ὅσα σκηπτοῦχος Ὀφίων ἤνυσεν, ὅσσα τέλεσσε γέρων Κρόνος,
ὁππότε τέμνων ἄρσενα πατρὸς ἄροτρα λεχώιον ἤροσεν ὕδωρ,
σπείρων ἄσπορα νῶτα θυγατρογόνοιο θαλάσσης, ὅς ποτε λάινον
υἷα κεχηνότι δέξατο λαιμῷ Ζηνὸς ψευδομένοιο νόθον δέμας
εἰλαπινάζων· καὶ λίθος ἐνδομύχων τεκέων μαιώσατο φύτλην
φόρτον ἀκοντίζων ἐγκύμονος ἀνθερεῶνος. ἀλλ’ ὅτε μαρναμένοιο
Διὸς πυριλαμπέα νίκην καὶ Κρονίου νιφετοῖο χαλαζήεσσαν Ἐνυὼ
ἀμφίπολος Φαέθοντος ἀελλόπος ἔδρακεν Ὥρη, γείτονα δέρκετο
κύρβιν ἀμοιβαδίς· εἶχε δὲ κείνη, πῶς βροτέην ὤδινε γονὴν
πίτυς, ἢ πόθεν ἄφνω δενδρείην γονόεσσαν ἀναπτύξασα λοχείην
ἄσπορον αὐτοτέλεστον ἀνήρυγεν υἱέα πεύκη, καὶ πόθεν ἄστεα
πάντα κατέκλυσεν ὑέτιος Ζεὺς ἠλιβάτοις πελάγεσσιν ἄγων
ὑψούμενον ὕδωρ, πῶς Νότος ἐκ Βορέαο, καὶ ἐκ Λιβὸς Εὖρος
ἱμάσσων λάρνακα Δευκαλίωνος ἀλήμονα, γείτονα Μήνης, εἰς
πλόον ἠερόφοιτον ἐκούφισεν ἄμμορον ὅρμου. καὶ τριτάτην
ὅτε κύρβιν ἐπέδραμεν εὔποδι ταρσῷ μυστιπόλος Λυκάβαντος,
ἕλιξ στηρίζετο κούρη, μόρσιμα παπταίνουσα πολύτροπα θέσφατα
κόσμου, γράμματα φοινίσσοντα, σοφῇ κεχαραγμένα μίλτῳ, ὁππόσα
ποικιλόμυθος ἐπέγραφεν ἀρχέγονος φρήν, τοῖα προθεσπίζοντα,
καὶ ἐν πινάκεσσιν ἀνέγνω· Ἥρης βουκόλος Ἄργος ἐς ὄρνεον
εἶδος ἀμείψει φαιδρὸν ἔχων βλοσυρῶν βλεφάρων τύπον ἀλλὰ
καὶ αὐτὴ Ἁρπαλύκη μετὰ λέκτρον ἀλιτροβίων ὑμεναίων υἱέα
δαιτρεύσασα θυγατρογάμῳ γενετῆρι ἠερίην πτερόεσσαν ἐρετμώσειε
πορείην ὄρνις ἀελλήεσσα· καὶ ἱστοπόνος φιλομήλη ἔσσεται
αἰολόδειρος ὑποτρύζουσα χελιδών, μαρτυρίην βοόωσα λιπογλώσσοιο
σιωπῆς, δαίδαλα φωνήεντα σοφῷ γράψασα χιτῶνι· καὶ Νιόβη
Σιπύλοιο παρὰ σφυρὰ πέτρος ἐχέφρων δάκρυσι λαϊνέοισιν
ὀδυρομένη στίχα παίδων στήσεται οἰκτρὸν ἄγαλμα. καὶ
ἔσσεται αὐτόθι γείτων Πύρρος ἐρωμανέων Φρύγιος λίθος,
εἰσέτι Ῥείης οἶστρον ἔχων ἀθέμιστον ἀνυμφεύτων ὑμεναίων,
Θίσβη δ’ ὑγρὸν ὕδωρ καὶ Πύραμος, ἥλικες ἄμφω, ἀλλήλους
ποθέοντες· ἐυστεφάνοιο δὲ κούρης μίλακος ἱμείρων Κρόκος
ἔσσεται ἄνθος Ἐρώτων· καὶ γαμίην μετὰ νύσσαν ἀελλοπόδων
Ὑμεναίων καὶ Παφίης μετὰ μῆλα λεοντείην ἐπὶ μορφὴν Ἄρτεμις
οἰστρήσειεν ἀμειβομένην Ἀταλάντην. καὶ τὰ μὲν εἰν ἑνὶ
πάντα παρέστιχεν ἄστατος Ὥρη, εἰσόκε χῶρον ἵκανεν, ὅπῃ
πυρόεις Ὑπερίων σύμβολα μαντοσύνης ἀνεμώδεϊ πέφραδε κούρῃ,
ἧχι Λέων ἐτέτυκτο σελασφόρος, ἧχι καὶ αὐτὴ παρθένος
ἀστερόεσσα νόθῃ ποικίλλετο μορφῇ οἴνοπα βότρυν ἔχουσα,
θερειγενὲς ἄνθος ὀπώρης· κεῖθι Χρόνου θυγάτηρ πόδας εὔνασε,
ταῦτα δ’ ἀνέγνω· Κισσὸς ἀερσιπότης, ἐρόεις νέος, εἰς φυτὸν
ἕρπων ἔσται κισσὸς ἕλιξ καὶ ἐν ἔρνεσιν· ἠιθέου δὲ
ὄρθιος ἐκ Καλάμοιο δόναξ κυρτούμενος αὔραις λεπτὸν
ἀεξιφύτοιο φανήσεται ἔρνος ἀρούρης, ἡμερίδων στήριγμα· καὶ
εἰς φυτὸν εἶδος ἀμείψας ἄμπελος ἀμπελόεντι χαρίζεται
οὔνομα καρπῷ. ἀλλ’ ὅτε θέσφατα ταῦτα θαλυσιὰς ἔδρακε
κούρη, δίζετο χῶρον ἐκεῖνον, ὅπῃ παρὰ γείτονι τοίχῳ
ποιητῇ κεχάρακτο τύπῳ Γανυμήδεος εἰκὼν ἰκμάδα νεκταρέην
χρυσέῳ στάζουσα κυπέλλῳ, ἧχι χαρασσομένων ἐπέων τετράζυγος
ὀμφή· κεῖθι θεὰ φιλόβοτρυς ἐκώμασεν, εὗρε δὲ νύμφη θέσφατα
κισσοφόρῳ πεφυλαγμένα ταῦτα Λυαίῳ· Φοίβῳ Ζεὺς ἐπένευσεν
ἔχειν μαντώδεα δάφνην, καὶ ῥόδα φοινίσσοντα ῥοδόχροϊ
Κυπρογενείῃ, γλαυκὸν Ἀθηναίῃ γλαυκώπιδι θαλλὸν ἐλαίης, καὶ
στάχυας Δήμητρι, καὶ ἡμερίδας Διονύσῳ. τοῖα μὲν ἐν
γραφίδεσσι φιλεύιος ἔδρακε κούρη· τερπομένη δ’ ἤιξε,
κασιγνήτας δὲ λαβοῦσα εἰς ῥόον ἠῴοιο διέστιχεν Ὠκεανοῖο
ἱπποσύνῃ Φαέθοντος ὁμόδρομος.—οὐ δὲ Λυαίῳ φάρμακον ἦν
ἑτάροιο δεδουπότος, οὐδὲ χορείης μνῆστις ἔην· φιλίῳ δὲ
νόον δεδονημένος οἴστρῳ αἴλινα πικρὰ λίγαινεν, ἀκηδέστῳ
δὲ σιωπῇ χάλκεα νῶτα λέλοιπεν ἀδουπήτοιο βοείης· οὐδέ ἑ
πηκτὶς ἔτερπεν. ἀμειδήτῳ δὲ προσώπῳ οἰκτρὰ κινυρομένοιο
φιλοστόργου Διονύσου, ἔσχετο μὲν Λυδοῖο ῥόος δονακώδεος
Ἕρμου κραιπνὰ κυλινδομένου προχοῆς ἀνεμώδεϊ παλμῷ, οὐδὲ
ῥέειν μενέαινε· βαθυκτεάνῳ δὲ ῥεέθρῳ Πακτωλὸς κροκόεις
ἀνεσείρασε πένθιμον ὕδωρ ἀνδρὸς ἔχων μίμημα κατηφέος·
ἀμφὶ δὲ νεκρῷ πηγαίων ἀνέκοψε παλίσσυτον ὁλκὸν ἐναύλων
Σαγγάριος προχέων Φρύγιον ῥόον· αἰνοτόκου δὲ Τανταλίδος
στοναχῇσι διάβροχος ἄπνοος εἰκὼν διπλόα δάκρυα χεῦεν,
ὀδυρομένου Διονύσου· καὶ πίτυς αἰάζουσα συνέμπορος ἥλικι
πεύκῃ λεπταλέον ψιθύριζεν· ἀκερσικόμου δὲ καὶ αὐτὴ Φοίβου
δένδρον ἐοῦσα κόμην ἀπεσείσατο δάφνη πενθαλέοις ἀνέμοις·
λιπαρὴ δ’ ἄτμητος ἐλαίη φύλλα χαμαὶ κατέχευε, καὶ εἰ φυτὸν
ἦεν Ἀθήνης. τοῖα πόθῳ στενάχοντος ἀδακρύτου Διονύσου
φρικτὰ μετετρέψαντο παλίλλυτα νήματα Μοίρης· καὶ γόον
ἀχνυμένοιο παραιφαμένη Διονύσου Ἄτροπος ἐμπεδόμυθος ἀνήρυγεν
ἔνθεον ὀμφήν· Ζώει τοι, Διόνυσε, τεὸς νέος, οὐδὲ περήσει
πικρὸν ὕδωρ Ἀχέροντος· ἀκαμπέα δ’ εὗρεν ὀλέσσαι σὸς γόος
ἀτρέπτου παλινάγρετα νήματα Μοίρης· ἄμπελος οὐ τέθνηκε, καὶ
εἰ θάνεν· ἱμερόεν γὰρ εἰς ποτόν, εἰς γλυκὺ νέκταρ ἐγὼ σέο
κοῦρον ἀμείψω· τὸν μὲν ἐυτροχάλου παλάμης βητάρμονι παλμῷ
δόρπιον ἁρμονίην διδυμόθροος αὐλὸς ἀράσσων ὑμνήσει, Φρύγα
ῥυθμὸν ἔχων ἤ Δωρίδα μολπήν· ἠέ μιν ἐν θυμέλῃσιν ἀνὴρ
εὔρυθμος ἀείσει Ἀονίου καλάμοιο χέων Ἰσμήνιον ἠχὼ ἢ
ναέταις Μαραθῶνος· ἀνευάξουσι δὲ Μῦσαι ἄμπελον ἱμερόεντα
σὺν ἀμπελόεντι Λυαίῳ. καὶ σκολιὴν πλοκάμοιο λιπὼν ὀφιώδεα
μίτρην στέμματα βοτρυόεντα περιπλέξεις σέο χαίτῃ, Φοίβῳ
ζῆλον ἄγων, ὅτι πένθιμα χειρὶ τιταίνει αἴλινα δενδρήεντα
φιλοκλαύτων ὑακίνθων, καὶ σὺ ποτὸν μεθέπεις, βροτέης ἄμπαυμα
γενέθλης, νέκταρος οὐρανίου χθόνιον τύπον, ἀνθεμόεν δὲ
παιδὸς Ἀμυκλαίοιο τεὸς νεὸς νέος εὖχος ἐλέγξει· εἰ δὲ
πόλις κείνοιο μαχήμονα χαλκὸν ἀείρει, καὶ σέθεν ἠιθέοιο
φεραυγέα πατρὶς ἀέξει ὑγρὸν ἐρευθομένης ποταμηίδος ὄμβρον
ἐέρσης, χρυσῷ ὅλη κομόωσα, καὶ οὐ χαίρουσα σιδήρῳ· εἰ
ποταμοῦ κελάδοντος ἀγάλλεται ἀμφὶ ῥεέθρῳ, φέρτερον Εὐρώταο
πέλει Πακτώλιον ὕδωρ. Ἄμπελε, πένθος ὄπασσας ἀπενθήτῳ
Διονύσῳ, ὄφρα μελιρραθάμιγγος ἀεξομένου σέθεν οἴνου
τερπωλὴν ὀπάσειας ὅλῳ τετράζυγι κόσμῳ καὶ σπονδὴν
μακάρεσσι καὶ εὐφροσύνην Διονύσῳ· Βάκχος ἄναξ δάκρυσε,
βροτῶν ἵνα δάκρυα λύσῃ. ὣς φαμένη γνωτῇσι συνέμπορος
ἔστιχε δαίμων. καὶ κινυρῷ μέγα θάμβος ἐφαίνετο μάρτυρι
Βάκχῳ· καὶ γὰρ ἀναΐξας ἐρόεις νέκυς ὡς ὄφις ἕρπων
ἄμπελος αὐτοτέλεστος ἑὴν ἠλλάξατο μορφήν, καὶ πέλε νήδυμον
ἄνθος· ἀμειβομένοιο δὲ νεκροῦ γαστὴρ θάμνος ἔην
περιμήκετος, ἄκρα δὲ χειρῶν ἀκρεμόνες βλάστησαν, ἐνερρίζωντο
δὲ ταρσοί, βόστρυχα βότρυες ἦσαν, ἐμορφώθη δὲ καὶ αὐτὴ
νεβρὶς ἀεξομένης πολυδαίδαλον ἄνθος ὀπώρης, ἀμπελόεις δὲ
κόρυμβος ἔην δολιχόσκιος αὐχήν, ἰσοφυὴς δ’ ἀγκῶνι τιταίνετο
καμπύλος ὄρπηξ οἰδαίνων σταφυλῇσιν, ἀμειβομένου δὲ καρήνου
γναμπτῆς κυρτὰ κόρυμβα τύπον μιμεῖτο κεραίης. κεῖθι φυτῶν
στίχες ἦσαν ἀπείρονες· αὐτοτελὴς δὲ ὄρχατος ἀμπελόεις
χλοεροὺς ὄρπηκας ἑλίσσων οἴνοπι γείτονα δένδρα νέῳ
μιτρώσατο καρπῷ. καὶ νέον ἔπλετο θάμβος, ἐπεὶ τότε κοῦρος
ἀθύρων, εἰς φυτὸν ὑψιπέτηλον ἑὸν πόδα λοξὸν ἑλίσσων,
κισσὸς ἀερσιπότητος ἑὴν δενδρώσατο μορφήν, καὶ πέλεν
ἀγκύλον ἔρνος ἐπώνυμον, ἀρτιφυῆ δὲ ὄρχατον ἡμερίδων
σκολιῷ μιτρώσατο δεσμῷ. καὶ φιλίοις πετάλοισι κατάσκιον
ἔσκεπε κόρσην, καὶ πλοκάμους ἐμέθυσσε φιλακρήτων ἀπὸ φύλλων
κυδιόων Διόνυσος· ἀεξιφύτοιο δὲ κούρου ἄρτι πεπαινομένης
ἐδρέψατο καρπὸν ὀπώρης. καὶ θεὸς αὐτοδίδακτος ἄτερ ποδὸς
ἔκτοθι ληνοῦ, βότρυν ἐπισφίγγων παλάμης βεβριθότι καρπῷ,
χερσὶ περιπλεκέσσι μέθης ὠδῖνα πιέζων πορφυρέης ἀνέφηνε
νεόρρυτον ὄγκον ὀπώρης, καὶ γλυκερὸν ποτὸν εὗρε· οἰνοχύτου
Διονύσου λευκὰ διαινομένων ἐρυθαίνετο δάκτυλα χειρῶν. καὶ
δέπας ἀγκύλον εἶχε βοὸς κέρας· ἡδυπότου δὲ χείλεσιν
ἀκροτάτοισιν ἐγεύσατο Βάκχος ἐέρσης, γεύσατο καὶ καρποῖο,
καὶ ἀμφοτέροις φρένα τέρπων μῦθον ἀγηνορέοντος ἀνήρυγεν
ἀνθερεῶνος· Ἀμβροσίην καὶ νέκταρ ἐμοῦ Διός, Ἄμπελε,
τίκτεις· ἔρνεα δισσὰ φέρων πεφιλημένα καρπὸν Ἀπόλλων οὐ
φάγε δαφνήεντα καὶ οὐ πίεν ἐξ ὑακίνθου· οὐ στάχυς ὠδίνει
γλυκερὸν ποτόν· ἵλαθι, Δηώ· εἶδαρ ἐγὼ μερόπεσσι καὶ οὐ
πόμα μοῦνον ὀπάσσω. Ἄμπελε, καὶ σέο πότμος ἐπήρατος· ἦ
ῥα καὶ αὐτῆς εἰς σὲ καὶ εἰς σέο κάλλος ἐθηλύνθη λίνα
Μοίρης, εἰς σὲ καὶ οἰκτίρμων Ἀίδης πέλεν, εἰς σέ καὶ
αὐτὴ Περσεφόνη τρηχεῖαν ἑὴν ἤμειψε μενοινήν, καὶ σὲ νέκυν
ζώγρησε κασιγνήτῳ Διονύσῳ. οὐ θάνες, ὡς τέθνηκεν Ἀτύμνιος·
οὐ Στυγὸς ὕδωρ, οὐ φλόγα Τισιφόνης, οὐκ ἔδρακες ὄμμα
Μεγαίρης· ζώεις δ’ εἰσέτι, κοῦρε, καὶ εἰ θάνες· οὐδέ σε
Λήθης κρύψεν ὕδωρ, οὐ ξυνὸς ἔχει τάφος· ἀλλὰ καὶ αὐτὴ
μορφὴν ὑμετέρην ᾐδέσσατο γαῖα καλύψαι· ἀλλὰ φυτόν σε
τέλεσσε πατὴρ ἐμὸς υἷα γεραίρων, σὸν δέμας εἰς γλυκὺ
νέκταρ ἄναξ ἤμειψε Κρονίων. οὐ φύσις, ὡς γραπτοῖσι
Θεραπναίοισι κορύμβοις, αἴλινον ἀκλαύτοισι τεοῖς ἐχάραξε
πετήλοις· χροιὴν δ’ ὑμετέρην καὶ ἐν ἔρνεσι, κοῦρε,
φυλάσσεις· σῶν μελέων ἀκτῖνα τεὴ κήρυξε τελευτή· οὔ πώ σε
προλέλοιπεν ἐρευθαλέη σέο μορφή. ἀλλά τεοῦ θανάτου τιμήορος
οὔ ποτε λήξω θυομένῳ τεὸν οἶνον ἐπισπένδων ὀλετῆρι
ἀνδροφόνῳ. σὺ δὲ μῶμον Ἁμαδρυάδεσσιν ἀνάπτεις σοῖς
ἐρατοῖς πετάλοισιν· ἀπ’ εὐόδμων δὲ κορύμβων ἰκμάδες
ὑμετέρων με περιπνείουσιν Ἐρώτων. καρπὸν ἐγὼ μήλοιο πότε
κρητῆρι κεράσσω; νεκταρέῳ πότε σῦκον ἐπιστάξαιμι κυπέλλῳ;
σῦκον ὁμοῦ καὶ μῆλον ἕχει χάριν ἄχρις ὀδόντων. οὐ
δύναται φυτὸν ἄλλο τεαῖς σταφυλῇσιν ἐρίζειν· οὐ ῥόδον, οὐ
νάρκισσος ἐύχροος, οὐκ ἀνεμώνη, οὐ κρίνον, οὐχ ὑάκινθος
ἰσάζεται ἔρνεϊ Βάκχου, ὅττι πολυτρίπτοιο νέαις λιβάδεσσιν
ὀπώρης σὸν ποτὸν ἄνθεα πάντα δεδέξεται· ἕν ποτὸν ἔσται
μιγνύμενον πάντεσσι, καὶ εἰς μίαν ἵξεται ὀδμὴν ἄνθεσι
παντοίοις κεκερασμένον· εἰαρινὴν γὰρ κοσμήσει τεὸν ἄνθος
ὅλην λειμωνίδα ποίην. εἶξον ἐμοί, κλυτότοξε, πολυθρήνων
ὅτι φύλλων πενθαλέῳ μίτρωσας ἀπενθέα βόστρυχα δεσμῷ·
αἴλινα σοῖς πετάλοισι χαράσσεται· εἰ δ’ ἐνὶ κήπῳ στέμμα
φέρει κλυτότοξος, ἐγὼ γλυκὺν οἶνον ἀφύσσω, καὶ στέφος
ἱμερόεν περιβάλλομαι, ἡδυπότην δὲ ἔνδον ἐμῆς κραδίης ὅλον
Ἄμπελον αὐτὸν ἀείρω. εἶξον ἐρισταφύλῳ, κορυθαιόλος·
αἱματόεις γὰρ σπένδει λύθρον Ἄρηι, καὶ ἀμπελόεις Διονύσῳ
βότρυος οἰνωθέντος ἐρευθιόωσαν ἐέρσην. Δηώ, ἐσυλήθης μετὰ
Παλλάδος· οὐ γὰρ ἐλαῖαι εὐφροσύνην τίκτουσι, καὶ οὐ στάχυς
ἀνέρα θέλγει, ὄγχνη καρπὸν ἔχει μελιηδέα, μύρτος ἀέξει
ἄνθεα κηώεντα, καὶ οὐ φρενοθελγέι καρπῷ ἀνδρομέας
ἀνέμοισιν ἀκοντίζουσι μερίμνας· ὑμείων γενόμην πολὺ
φέρτερος· ἡμετέρου γὰρ οἴνου μὴ παρεόντος ἀτερπέα δεῖπνα
τραπέζης, οἴνου μὴ παρεόντος ἀθελγέες εἰσὶ χορεῖαι. εἰ
δύνασαι, γλαυκῶπι, τεῆς πίε καρπὸν ἐλαίης· σὸν φυτὸν
ἀγλαόδωρος ἐμὴ νίκησεν ὀπώρη, ὅττι τεᾷ λιπόωντι δέμας
χρίουσιν ἐλαίῳ ἄνδρες ἀεθλητῆρες ἀτερπέες, αἰνοπαθὴς δὲ
εὐνέτιν ἠὲ θύγατρα βαλὼν ξυνήονι πότμῳ, ἤ τεκέων φθιμένων
ἤ μητέρος ἤ γενετῆρος ἀνὴρ πένθος ἔχων, ὅτε γεύσεται
ἡδέος οἴνου, στυγνὸν ἀεξομένης ἀποσείσεται ὄγκον ἀνίης.
Ἄμπελε, καὶ μετὰ πότμον ἐυφραίνεις φρένα Βάκχου· πᾶσιν
ἐμοῖς μελέεσσιν ἐγῶ σέο πῶμα κεράσσω. ἀμφὶ δὲ δένδρεα
πάντα κάτω νεύοντι καρήνῳ εἴκελα λισσομένῳ κυρτούμενον
αὐχένα κάμπτει, ὑψιτενῆ δὲ πέτηλα γέρων ἐκλίνατο φοῖνιξ·
ἀμφὶ δὲ μηλείῃ τανύεις πόδας, ἀμφὶ δὲ συκῇ χεῖρας
ἐφαπλώσας ἐπερείδεαι, ὑμετέρην δέ, δμωίδες ὣς δέσποιναν,
ἐλαφρίζουσιν ὀπώρην, εὖτε τιταινομένων πετάλων ἑλικώδεϊ
παλμῷ ἀμφιπόλων ὑπὲρ ὦμον ἀνέρχεαι· ἀγχιφύτων δὲ ἁβρὰ
πολυσπερέων ἑτερόχροα φύλλα κορύμβων, οἷα σέθεν κνώσσοντος,
ἐπαιθύσσουσι προσώπῳ αὔραις φειδομένῃσι καταψύχοντες ἀῆται,
λεπταλέην ἅτε λάτρις ἐθήμονα ῥιπίδα σείει, ψυχρὸν ἑῷ
βασιλῆι φέρων ποιητὸν ἀήτην. εἰ δὲ μεσημβρίζουσαν ἄγεις
Φαέθοντος ἀπειλήν, σῆς σταφυλῆς προκέλευθος ἐτησιὰς ἔρχεται
αὔρη δίψιον εὐνάζουσα πυρώδεος ἀστέρα Μαίρης, ὁππότε
θερμαίνει σε θερειγενέος δρόμος Ὥρης θάλπων Σειριόεντι
πεπαινομένην δρόσον ἀτμῷ. ἔννεπε κυδιόων, προτέρας δ’
ἔρριψε μερίμνας φάρμακον ἡβητῆρος ἔχων εὔοδμον ὀπώρην.
καὶ τὰ μὲν ἀμπελόεντος ἀείδεται ἀμφὶ κορύμβου, πῶς πέλεν
ἡβητῆρος ἐπώνυμος. ὑμνοπόλων δὲ ἄλλη πρεσβυτέρη πέλεται
φάτις, ὥς ποτε γαίῃ οὐρανόθεν φερέκαρπος Ὀλύμπιος ἔρρεεν
ἰχὼρ καὶ τέκε Βακχιάδος σταφυλῆς ποτόν, ἐν σκοπέλοις δὲ
αὐτοφυὴς ἀκόμιστος ἀέξετο καρπὸς ὀπώρης· οὔ πω δ’ ἡμερὶς
ἦεν ἐπώνυμος, ἀλλ’ ἐνὶ λόχμαις ἀγριὰς ἡβώουσα
πολυγνάμπτοισι σελίνοις οἰνοτόκων βλάστησε φυτῶν εὐάμπελος
ὕλη, ὑγρὸν ἀναβλύζουσα βεβυσμένον ὄγκον ἐέρσης· καὶ πολὺς
ὄρχατος ἦεν, ὅπῃ, στοιχηδὸν ἀνέρπων, σείετο φοινίσσων
ἐπὶ βότρυϊ βότρυς ἀλήτης· ὧν ὁ μὲν ἡμιτέλεστος ἑὰς
ὠδῖνας ἀέξων, αἰόλα πορφύρων, ἑτερόχροϊ φαίνετο καρπῷ
ὃς δὲ φαληριόων ἐπεπαίνετο σύγχροος ἀφρῷ, καἰ πολὺς
ὤθεεν ἄλλος ὁμόζυγα γείτονα γείτων ξανθοφυής, ἕτερος δὲ
φυὴν ἰνδάλλετο πίσσῃ περκάζων ὅλον ἄνθος, ἀπ’ οἰνοτόκων
δὲ πετήλων σύμφυτον ἀγλαόκαρπον ὅλην ἐμέθυσσεν ἐλαίην·
ἄλλου δ’ ἀρτιχάρακτος ἐπέτρεχεν ὄμφακι καρπῷ βότρυος
ἀργυφέοιο μέλας αὐτόσσυτος ἀήρ, ὄγκῳ βοτρυόεντι φέρων
σφριγόωσαν ὀπώρην καὶ πίτυν ἀντικέλευθον ἕλιξ ἔστεψεν
ὀπώρης συμφερτοῖς σκιόωσα περισκεπὲς ἔρνος ἰάμνοις, καὶ
φρένα Πανὸς ἔτερπε· τινασσομένους δὲ Βορῆι ἀκρεμόνας
πελάσασα παρ’ ἀμπελόεντι κορύμβῳ αἱμοβαφὴς ἐλέλιζε κόμην
εὐώδεα πεύκη. ἀμφὶ δέ μιν σκολιῇσι δράκων δινωτὸς ἀκάνθαις
λαρὸν ἐυρραθάμιγγος ἀμέλγετο νέκταρ ὀπώρης, καὶ βλοσυραῖς
γενύεσσι ποτὸν Βακχεῖον ἀμέλξας, βότρυος οἰνωθέντος
ἐπιστάζων πόμα λαιμῷ, πορφυρέῃ ῥαθάμιγγι δράκων φοίνιξεν
ὑπήνην. καὶ θεὸς οὐρεσίφοιτος ὄφιν θάμβησε δοκεύων οἰνωπῇ
ῥαθάμιγγι πεφυρμένον ἀνθερεῶνα· καὶ στικταῖς φολίδεσσι
μετάτροπον ὁλκὸν ἑλίξας πετραίην βαθύκολπον ἐδύσατο γείτονα
χειήν, εὔιον ἀθρήσας, ὄφις αἰόλος. εἰσορόων δὲ Βάκχος
ἐρευθαλέης ἐγκύμονα βότρυν ἐέρσης ὀμφαίης ἐνόησε παλαίτερα
θέσφατα Ῥείης. καὶ σκοπέλους ἐλάχηνε, πεδοσκαφέος δὲ σιδήρου
θηγαλέῃ γλωχῖνι μυχὸν κοιλήνατο πέτρης· λειήνας δὲ μέτωπα
βαθυνομένων κενεώνων τάφρον ἐυσταφύλοιο τύπον ποιήσατο ληνοῦ,
βότρυας ἀμώων νεοθηλέας ὀξέι θύρσῳ, τεύχων ὀψιγόνοιο τύπον
γαμψώνυχος ἅρπης. καὶ Σατύρων χορὸς ἦεν ὁμόστολος· ὧν ὁ
μὲν αὐτῶν λοξὸς ἔην τρυγόων, ὁ δὲ βότρυας ἄγγεϊ κοίλῳ
δέχνυτο τεμνομένους, ὁ δὲ σύμπλοκα φύλλα δαΐζων χλωρὰ
φιλακρήτων ἀπεσείσατο λύματα καρπῶν· ἄλλος ἄτερ θύρσοιο καὶ
εὐθήκτοιο σιδήρου δεξιτερὴν ἀσίδηρον ἐπ’ ἀκρεμόνεσσι
τιταίνων βότρυος εἱλικόεντος ἀπέκλασεν ἄκρα κορύμβου,
ὀκλάζων ἐπίκυρτον, ἐς ἄμπελον ὄμμα τιταίνων· καὶ γλαφυρῷ
κενεῶνι χυτὴν ἔστρωσεν ὀπώρην ὀγκώσας σταφυλῇσι μεσόμφαλα
νῶτα χαράδρης... βότρυας εἱλικόεντας ἐπασσυτέρους θέτο κόλπῳ
ἐκταδὸν ἔνθα καὶ ἔνθα, καὶ ὡς θημῶνας ἀλωῆς πλήσας
κόλπον ἅπαντα συνήγαγε κοιλάδι πέτρῃ, καὶ σταφυλὴν ἐπάτησε
ποδῶν βητάρμονι παλμῷ. καὶ Σάτυροι σείοντες ἐς ἠέρα θυιάδα
χαίτην, ἰσοφυὲς μίμημα διδασκόμενοι Διονύσου, στικτὰ
περισφίγξαντες ἐπωμίδι δέρματα νεβρῶν, Βακχείης ἀλάλαζον
ὁμογλώσσου μέλος ἠχοῦς, ποσσὶ πολυσκάρθμοισι περιθλίβοντες
ὀπώρην, εὔιον ἀείδοντες· ἐρισταφύλοιο δὲ κόλπου οἴνου
ἀναβλύζοντος ἐπορφύροντο χαράδραι· στεινομένη δὲ πόδεσσιν
ἀμοιβαίοισιν ὀπώρη λευκὸν ἐρευθαλέης ἀνεκήκιεν ἀφρὸν
ἐέρσης. καὶ βοέοις ἀρύοντο κεράασιν ἀντὶ κυπέλλων μή πω
φαινομένων, ὅθεν ὕστερον ἐξέτι κείνου θέσκελον οὔνομα
τοῦτο κεραννυμένῳ πέλεν οἴνῳ. καί τις ἀναβλύζων
φρενοθελγέος ἰκμάδα Βάκχου καμπύλον ἴχνος ἔκαμψε ποδῶν
ἑλικώδεϊ παλμῷ, δεξιὸν ἐκ λαιοῖο μετήλυδα ταρσὸν ἀμείβων,
καὶ λασίας ἐδίηνε γενειάδας ἰκμάδι Βάκχου· ἄλλος
ἀνεσκίρτησε, μέθης δεδονημένος οἴστρῳ, φρικτὸν ἀρασσομένης
ἀίων μύκημα βοείης· καί τις ἀκεσσιπόνοιο πιὼν ῥόον ἄσχετον
οἴνου κυανέην ῥοδόεντι ποτῷ πόρφυρεν ὑπήνην· ἄλλος ἄνω
τανύων σφαλερὴν ἐπὶ δένδρον ὀπωπὴν ἡμιφανῆ σκοπίαζεν
ἀνάμπυκα γείτονα Νύμφην, καί νύ κεν ὑψιπέτηλον ὀρειάδος εἰς
φυτὸν ὕλης εἷρπεν ὀλισθηροῖο ποδὸς γαμψώνυχι ταρσῷ, εἰ μή
μιν Διόνυσος ἐρήτυεν· ἀμφὶ δὲ πηγὰς ἄλλος ἐγερσινόοιο
μέθης ἑτερόφρονι παλμῷ ὑδρηλὴν ἐδίωκεν ἀνείμονα Νηίδα
κούρην, καί νύ κε νηχομένην λασίῳ πήχυνεν ἀγοστῷ, εἰ μή
μιν φθαμένη βυθίῳ κεκάλυπτο ῥεέθρῳ. μούνῳ δ’ οἰνοποτῆρι
Διωνύσῳ πόρε Ῥείη λυσσαλέης ἀμέθυστον ἀλεξήτειραν ἀνάγκης.
πολλοὶ δ’ εὐκεράων Σατύρων φιλοπαίγμονι ταρσῷ εἰς χορὸν
οἰστρηθέντες ἐκώμασαν· ὧν ὁ μὲν αὐτῶν θερμὸν ἔχων νέον
οἶστρον ὑπὸ φρένα, πομπὸν Ἐρώτων, πήχεϊ λαχνήεντι μέσην
ἠγκάσσατο Βάκχην· ὃς δὲ νοοπλάγκτοιο μέθης δεδονημένος
οἴστρῳ παρθενικῆς ἀγάμοιο σαόφρονος ἥψατο μίτρης, αὖ
ἐρύων ἐπὶ Κύπριν ἀπειθέος εἵματα νύμφης, χειρὶ δ’
ὀπισθοβόλῳ ῥοδέων ἐπαφήσατο μηρῶν· καί τις ἀναινομένην
ἀνεσείρασε μύστιδα κούρην λαμπάδα νυκτιχόρευτον ἀναπτομένην
Διονύσῳ· ὃς δὲ περὶ στέρνοις πεφιδημένα δάκτυλα βάλλων
οἰδαλέην ἔθλιψεν ἀκαμπέος ἄντυγα μαζοῦ. καὶ γλυκερῆς
Διόνυσος ἑῆς μετὰ κῶμον ὀπώρης δύσατο κυδιόων Κυβεληίδος
ἄντρα θεαίνης, κλήματα βοτρυόεντα φιλανθέι χειρὶ τιταίνων,
Μαιονίην δ’ ἐδίδαξεν ἑὴν ἄγρυπνον ἑορτήν. ἐν τρισκαιδεκάτῳ
στρατιὴν νήριθμον ἐνίψω καὶ προμάχους ἥρωας ἀγειρομένους
Διονύσῳ. Ζεὺς δὲ πατὴρ προέηκεν ἐς αὔλια θέσκελα Ῥείης
Ἶριν ἀπαγγέλλουσαν ἐγερσιμόθῳ Διονύσῳ, ὄφρα δίκης
ἀδίδακτον ὑπερφιάλων γένος Ἰνδῶν Ἀσίδος ἐξελάσειεν ἑῷ
ποινήτορι θύρσῳ, ναύμαχον ἀμήσας ποταμήιον υἷα κεράστην,
Δηριάδην βασιλῆα, καὶ ἔθνεα πάντα διδάξῃ ὄργια νυκτιχόρευτα
καὶ οἴνοπα καρπὸν ὀπώρης. ἡ μὲν ἐρεσσομένων πτερύγων
ἀνεμώδεϊ ῥιπῇ δυσαμένη κελάδοντα λεοντοκόμου μυχὸν ἄντρου
ἄψοφον ἴχνος ἔπηξεν, ἀφωνήτῳ δὲ σιωπῇ σφιγξαμένη στόμα
δοῦλον ὀρειάδος ἐγγὺς ἀνάσσης ἵστατο κυρτωθεῖσα,
καθελκομένου δὲ καρήνου χείλεσιν ἱκεσίοισι πόδας προσπτύξατο
Ῥείης. καὶ τὴν μὲν Κορύβαντες ἀμειδέι νεύματι Ῥείης
θεσπεσίης ἀρέσαντο παρὰ κρητῆρι τραπέζης· θαμβαλέη δὲ πιοῦσα
νεηγενέος χύσιν οἴνου τέρπετο βακχευθεῖσα· καρηβαρέουσα δὲ
δαίμων παιδὶ Διὸς παρεόντι Διὸς μυκήσατο βουλήν· Ἀλκήεις
Διόνυσε, τεὸς γενέτης σε κελεύει εὐσεβίης ἀδίδακτον ἀιστῶσαι
γένος Ἰνδῶν· ἀλλὰ τεαῖς παλάμῃσι μαχήμονα θύρσον ἀείρων
αἰθέρος ἄξια ῥέξον, ἐπεὶ Διὸς ἄμβροτος αὐλὴ οὔ σε
πόνων ἀπάνευθε δεδέξεται, οὐδέ σοι Ὧραι μή πω ἀεθλεύσαντι
πύλας πετάσωσιν Ὀλύμπου· Ἑρμείας μόγις ἦλθεν ἐς οὐρανόν,
ὁππότε ῥάβδῳ ὄμμασιν ἀστράπτοντα ποδῶν ἄπο μέχρι κομάων
βουκόλον Ἄργον ἔπεφνε, καὶ Ἄρεα λύσατο δεσμῶν· Δελφύνην δ’
ἐδάμασσε καὶ αἰθέρα ναῖεν Ἀπόλλων· οὐδὲ τεὸς γενέτης,
μακάρων πρόμος, ὑψιμέδων Ζεὺς νόσφι πόνων ἀνέβαινεν ἐς
οὐρανόν, ὄρχαμος ἄστρων, εἰ μὴ πρῶτον ἔδησεν ἀπειλητῆρας
Ὀλύμπου Ταρταρίῳ Τιτῆνας ὑποκρύψας κενεῶνι. καὶ σὺ μετ’
Ἀπόλλωνα, μεθ’ Ἑρμάωνα, μογήσας μισθὸν ἔχεις καμάτων
πατρώιον αἰθέρα ναίειν. ὣς φαμένη πρὸς Ὄλυμπον ἔβη θεός·
αἶψα δὲ Ῥείη παμμήτωρ προέηκεν ἀγέστρατον ἀγγελιώτην
Πύρριχον, ὀρχηστῆρα φιλοσμαράγοιο βοείης, φύλοπιν ἀγγέλλοντα
κορυσσομένοιο Λυαίου. καὶ στρατιὴν πολύμορφον ἀολλίζων
Διονύσῳ Πύρριχος ἀενάοιο διέδραμεν ἕδρανα κόσμου· Εὐρώπης
δὲ γένεθλα καὶ Ἀσίδος ἔθνεα γαίης πάντας ἄγων νόστησεν ἐς
ἁβροβίων χθόνα Λυδῶν. ἀλλά πολυσπερέων προμάχων ἡρωίδα
φύτλην καὶ λασίων Σατύρων, Κενταυρίδος αἷμα γενέθλης,
Σειληνῶν τε φάλαγγα δασυκνήμοιο γεραιοῦ καὶ στίχα Βασσαρίδων
Κορυβαντίδες εἴπατε Μοῦσαι· οὐ γὰρ ἐγὼ τόσα φῦλα δέκα
γλώσσῃσιν ἀείσω οὐδὲ δέκα στομάτεσσι χέων χαλκόθροον ἠχώ,
ὁππόσα Βάκχος ἄγειρε δορυσσόος, ἀλλὰ λιγαίνων ἡγεμόνας καὶ
Ὅμηρον ἀοσσητῆρα καλέσσω εὐεπίης ὅλον ὅρμον, ἐπεὶ
πλωτῆρες ἀλῆται πλαγκτοσύνης καλέουσιν ἀρηγόνα κυανοχαίτην.
πρῶτα μέν, εὐθύρσοιο καλεσσαμένου Διονύσου, Ἀκταίων ταχὺς
ἦλθεν ὁμόγνιον αἷμα γεραίρων, πατρίδος Ἀονίης ἑπτάστομον
οὖδας ἐάσας· Βοιωτῶν δὲ φάλαγγες ἐπέρρεον οἳ χθόνα Θήβης
ᾤκεον εὐπύργοιο καὶ ἔνδιον ἐννοσιγαίου Ὀγχηστόν, Πετεῶνα
καὶ Ὠκαλέην καὶ Ἐρύθρας, Ἄρνην βοτρυόεσσαν, ἀγαλλομένην
Διονύσῳ, οἵ τε Μίδειαν ἔναιον, ἀειδομένας τε πολίχνας
Εἰλέσιον καὶ Σκῶλον ἁλικρήπιδά τε Θίσβην, ὅρμον ἐυτρήρωνα
θαλασσαίης Ἀφροδίτης, καὶ δάπεδον Σχοίνοιο καὶ εὐχαίτην
Ἐλεῶνα κώπας τ’, ἀγλαὸν οὖδας, ὅπῃ περίπυστον ἀκούω
ἐγχελύων θρέπτειραν ἐπώνυμον εἰσέτι λίμνην, καὶ λάσιον
Μεδεῶνα, καὶ οἳ λάχον εὔβοτον Ὕλην, σκυτοτόμου Τυχίοιο
τανυκνήμιδα τιθήνην, καὶ πέδον εὐρυάλω, χθονίῃ πεφυλαγμένον
ὀμφῇ, ἅρματος ὀψιγόνοιο φερώνυμον Ἀμφιαράου, Θεσπιέων τε
πόληα βαθυκνήμους τε Πλαταιὰς ὑδρηλήν θ’ Ἁλίαρτον,
ὀρεσσιχύτου ποταμοῖο χεύμασι μεσσατίοισι μεριζομένην Ἑλικῶνος,
οἵ τ’ εἶχον πυμάτην Ἀνθηδόνα, γείτονα πόντου, Βαιὴν
ἰχθυβολῆος ἀειζώοιο πολίχνην ὑγροβίου Γλαύκοιο, καὶ οἳ
δυσπέμφελοι Ἄσκρην, πατρίδα δαφνήεσσαν ἀσιγήτοιο νομῆος,
γραίης θ’ ἱερὸν ἄστυ καὶ εὐρυχόρου Μυκαλησσοῦ, Εὐρυάλης
μίμημα φερώνυμον ἀνθερεῶνος, καὶ χθόνα Νισαίην καὶ ἐπώνυμον
ἄστυ Κορώνου· τοῖσι μὲν ἐρχομένοισιν Ἑώιον εἰς κλίμα γαίης
Ἀκταίων πρόμος ἦεν, ἐπ’ ἠιθέοιο δὲ νίκῃ πατροπάτωρ
δαφναῖος ἐπέπταρε μάντις Ἀπόλλων Βοιωτῶν δ’ ἑτέροιο
προηγεμόνευεν ὁμίλου εὐχαίτης Ὑμέναιος ἔχων ἀχάρακτον
(??)πήνην, ἀρτιθαλής Βρομίῳ πεφιλημένος· ἐρχομένῳ δὲ κούρῳ
παιδοκόμος πολιὸς πρόμος οὔνομα Φοῖνιξ, εἵπετο, Λαοκόωντι
πανείκελος, ὃς πάρος Ἀργοῦς, νηὸς Ἰησονίης, ἐπιβήμενος εἰς
χθόνα Κόλχων σύμπλοος ὡμάρτησε κορυσσομένῳ Μελεάγρῳ. τοῖος
ἐὼν ἔτι κοῦρος, ἔχων παιδήιον ἥβην, ἁβροκόμης Ὑμέναιος
ἐδύσατο φύλοπιν Ἰνδῶν, δινεύων ἑκάτερθε παρηίδος ἥλικα
χαίτην· καί οἱ ἐφωμάρτησαν ὁμήλυδες ἀσπιδιῶται, οἵ τ’
Ἀσπληδόνος ἄστυ, καὶ ὃν Χάρις οὔ ποτε λείπει Ὀρχομενὸν
Μινύαο, χοροίτυπον ἄλσος Ἐρώτων, οἵ θ’ Ὑρίην ἐνέμοντο,
θεηδόχον οὖδας ἀρούρης, ξεινοδόκου μεθέπουσαν ἐπωνυμίην
Ὑριῆος, ἧχι Γίγας ἀπέλεθρος ἀπειρογάμων ἀπὸ λέκτρων
Ὠρίων τριπάτωρ ἀπὸ μητέρος ἄνθορε Γαίης, εὖτε θεῶν
τριγόνοισιν ἀεξηθεῖσα γενέθλαις εἰς τόκον αὐτοτέλεστον
ἐμορφώθη χύσις οὔρων, αὔλακα νυμφεύσασα τελεσσιγόνοιο
βοείης, καὶ χθονὸς ἄσπορον υἷα λαγὼν μαιώσατο Γαίης, οἵ τ’
ἔχον ἀγρομένων ξεινηδόκον οὖδας Ἀχαιῶν, Αὐλίδα πετρήεσσαν,
ἐδέθλιον ἰοχεαίρης, ἧχι θεὰ βαρύμηνις ὀρεσσαύλῳ παρὰ
βωμῷ δέκτο θυηπολίην ψευδήμονος Ἰφιγενείης, καὶ κεμὰς
οὐρεσίφοιτος ἀμεμφέι καίετο πυρσῷ ἁρπαμένης νόθον εἶδος
ἀληθέος Ἰφιγενείης, ἣν Ὀδυσεὺς ἐκόμισσε δολοπλόκος ὡς
Ἀχιλῆος ἐσσομένην πρὸ μόθοιο παρευνέτιν, ἔνθεν ἀκούει
Αὐλὶς ἀνυμφεύτοιο γαμοστόλος Ἰφιγενείης, ὁλκάσι δ’ Ἀργείων
ἐπεσύρισε πομπὸς ἀήτης ἄψοφα μαστίζων ἐχενηίδος ἄκρα
γαλήνης, νεβροφόνῳ βασιλῆι φέρων παλινάγρετον αὔρην, κούρη δ’
ὀψὲ μολοῦσα μετάρσιος εἰς χθόνα Ταύρων φρικτὰ κακοξείνων
ἐδιδάσκετο θεσμὰ λεβήτων, ἀνέρα δαιτρεύουσα, καὶ ἀνδροφόνῳ
παρὰ βωμῷ γνωτὸν ἁλιπτοίητον ἀνεζώγρησεν Ὀρέστην. Βοιωτῶν
τόσος ἦλθεν ἀμετρήτων στόλος ἀνδρὼν Ἰνδῴην ἐπὶ δῆριν
ὁμαρτήσας Ὑμεναίῳ. τοῖσι συνεστρατόωντο σοφῇ παρὰ Δελφίδι
πέτρῃ ἀγχίποροι Φωκῆες ὁμήλυδες, οἳ Κυπαρίσσου εἶχον
ἕδος καὶ γαῖαν Ὑάμπολιν, ἥν περ ἀκούω Ἀονίης ὑὸς οὖδας
ἐπώνυμον, ἥ περὶ μορφῆς αὐχένα γαῦρον ἄειρε καὶ ἤρισε
Τριτογενείῃ· οἵ τ’ ἔλαχον Πυθῶνα καὶ ἀμφίκρημνον ἀλωήν,
Κρῖσαν ἀειδομένην καὶ Δαυλίδα καὶ Πανοπῆα, γείτονα Βάκχον
ἔχοντες, ἐπεὶ δαφναῖος Ἀπόλλων κλῆρον ἑὸν ξύνωσε
κασιγνήτῳ Διονύσῳ, Παρνησσὸν δικάρηνον· ἀγειρομένοισι δὲ
λαοῖς Πυθιὰς ὀμφήεσσα θεηγόρος ἔκλαγε πέτρη καὶ τρίπος
αὐτοβόητος, ἀσιγήτοιο δὲ πηγῆς Κασταλίης λάλον οἶδμα σοφῷ
πάφλαζε ῥεέθρῳ. Εὐβοέων δὲ φάλαγγας ἐκόσμεον ἀσπιδιῶται
παιδοκόμοι Κορύβαντες ἀεξομένου Διονύσου, οἳ Φρύγα κόλπον
ἔχοντες ὀρεσσιπόλῳ παρὰ Ῥείῃ νήπιον εἰσέτι Βάκχον
ἐκυκλώσαντο βοείαις, τόν ποτε πορφυρέῳ κεκαλυμμένον οἴνοπι
πέπλῳ εὗρον ἐνὶ σκοπέλοις, κερόεν βρέφος, ἔνθά μιν Ἰνὼ
Μύστιδι παιδοκόμῳ παρακάτθετο μητρὶ Κορύμβου· οἳ τότε πάντες
ἵκανον ἀειδομένης ἀπὸ νήσου, Πρυμνεὺς εἱλιπόδης τε Μίμας
καὶ ὀρίδρομος Ἄκμων Δαμνεύς τ’ Ὠκύθοός τε σακεσπάλος, οἷς
ἅμα βαίνων σύνδρομος Ἰδαίῳ κορυθαιόλος ἦλθε Μελισσεύς,
οὕς ποτε δυσσεβίης κεκορυθμένος ἄφρονι κέντρῳ Σῶκος
ἁλιζώνοιο πατὴρ νοσφίσσατο πάτρης Κόμβης ἑπτατόκου μετὰ
μητέρος· οἱ δὲ φυγόντες Κνώσσιον οὖδας ἵκοντο, καὶ ἔμπαλιν
ἦσαν ἀλῆται εἰς Φρυγίην Κρήτηθεν, ἀπὸ Φρυγίης ἐς Ἀθήνας,
ἀλλοδαποὶ ναετῆρες ὁμέστιοι, εἰσόκε Κέκροψ Σῶκον ἀπηλοίησε
Δίκης ποινήτορι χαλκῷ, καὶ χθόνα καλλείψαντες ἁλικλύστου
Μαραθῶνος νόστιμον ἴχνος ἔκαμψαν ἐς ἱερὸν οὖδας Ἀβάντων,
Κουρήτων προτέρων χθόνιον γένος, οἷς μέλος αὐλῶν, οἷς βίος
εὐκελάδων ξιφέων κτύπος, οἷς τινι ῥυθμῷ κύκλα ποδῶν
μεμέλητο καὶ ἀσπιδόεσσα χορείη. τοῖσι συνεστρατόωντο μαχήμονες
υἷες Ἀβάντων, οἳ λάχον ὀφρυόεσσαν Ἐρέτριαν, οἳ λάχον
ἄμφω, καὶ Στύρα καὶ Κήρινθον, ἀειδομένης τε Καρύστου ἕδρανα
καὶ Δίου κραναὸν πέδον, οἵ τ’ ἔχον ἀκτήν, ἀκτὴν
κυματόεσσαν ἀσιγήτοιο Γεραιστοῦ, καὶ Στύγα καὶ Κοτυλαῖον
ἕδος καὶ Σιρίδος ἕδρην Μαρμαρίου τε τένοντα καὶ Ὠγυγίης
πέδον Αἰγῆς· τοῖς ἅμα λαὸς ἵκανεν ὁμόστολος, οἷς πέλε
πάτρη Χαλκίς, ὀπισθοκόμων μητρόπτολις Ἐλλοπιήων. ἑπτὰ μὲν
ἡγεμόνες στρατὸν ὥπλισαν, ἀλλ’ ἕνα πάντες θυμὸν ἔχον κατ’
Ἄρηα· καὶ ἀστέρας αἴθοπι βωμῷ Ζῳδιακῆς ναετῆρας
ἐμειλίξαντο κελεύθου, δῆριν ἰσηρίθμοισιν ἐπιτρέψαντες
ἀλήταις. Κεκροπίδας δ’ ἐκόρυσσε μόθων ἀκόρητος Ἐρεχθεύς—
χρύσεον ἀγλαόπαιδος Ἐρεχθέος αἷμα κομίζων, τόν ποτε
πυρσοφόροιο κατὰ πτύχα παρθενεῶνος παρθένος αὐτολόχευτος
ἀνέτρεφεν ἄρσενι μαζῷ παιδοκόμος γλαυκῶπις ἀνήροτος,
αἰδομένη δὲ παρθενίῳ πήχυνεν ἀήθεϊ κοῦρον ἀγοστῷ
Ἡφαιστηιάδην, ὅτε δύσγαμος ἀμφιγυήεις ἀλλοίῃ φιλότητι
γονὴν ἔσπειρεν ἀρούρῃ, θερμὸν ἀκοντίζων αὐτόσσυτον ἀφρὸν
Ἐρώτων· τοῖος Ἀθηναίων στρατιῆς πρόμος ἦλθεν Ἐρεχθεύς,
Σίφνον ἔχων συνάεθλον, ὁμόπτολιν ἡγεμονῆα—, οἳ λάχον
Οἰνώης γόνιμον πέδον, οἵ τε καρήνων γείτονος Ὑμήττοιο
μελισσήεντας ἐναύλους καὶ τέμενος βαθύδενδρον ἐλαιοκόμου
Μαραθῶνος, οἵ τε πόλιν Κελεοῖο, καὶ οἳ λάχον ὅρμον
Ἀθήνης, ἀγχίαλον Βραυρῶνα, κενήριον Ἰφιγενείης, καὶ δάπεδον
Θορίκοιο καὶ εὐώδινος Ἀφίδνης, οἵ τ’ ἔχον ἀγλαόπαιδος
Ἐλευσινίην χθόνα Δηοῦς, μυστιπόλοι ταλάροιο καὶ εὐκάρποιο
θεαίνης, Τριπτολέμου γεγαῶτες ἀφ’ αἵματος, ὅς ποτε Δηοῦς
δίφρον ἐχιδνήεντα δῑ ἠέρος ἡνιοχεύων στικτὰ φερεσταχύων
ἐπεμάστιε νῶτα δρακόντων· καὶ πολὺς ἔνθα καὶ ἔνθα σιδήρεα
τεύχεα πάλλων παισὶ κορυσσομένοισι γέρων ὤρεξεν Ἀχαρνεύς·
καὶ στίχες Ἀτθίδος ἦλθον ἐπήλυδες, ἐγρεμόθων δὲ σὺν δορί,
σὺν ξιφέεσσιν ἐπειγομένων ναετήρων εἰς μόθον εὐπήληκες
ἐβακχεύθησαν Ἀθῆναι, ἐσσυμένων δ’ ἐς Ἄρηα λιμὴν ἤχησε
Φαληρεύς· καὶ πολὺς ἀγγέλλων προτέρην αὐτόχθονα φύτλην
χρύσεος εὐπλέκτοισι κόμαις ἐσφίγγετο τέττιξ. πατρίδα γαῖαν
ἔλειπε καὶ Αἰακός, ὃν νόθος ὄρνις ἁρπαμένῃ σπέρμηνε
μιγεὶς Ἀσωπίδι νύμφῃ, αἰετὸς Αἰγίνης πτερόεις πόσις
ὑψιπέτης Ζεύς· ἐκ δὲ γάμου πεφάτιστο καὶ Αἰακός· ἔξοχα δ’
ἄλλων χραισμῆσαι μενέαινε κασιγνήτῳ Διονύσῳ· Μυρμιδόνων δὲ
φάλαγγας ἐκόσμεεν ἴδμονι τέχνῃ, οἳ πρὶν ἔσαν μύρμηκες
ἐφερπύζοντες ἀρούρῃ, ποσσὶ πολυσπερέεσσι μεμηλότες, εἰσόκεν
αὐτῶν ἐκ χροὸς οὐτιδανοῖο χαμαιγενὲς εἶδος ἀμείψας
φέρτερον εἰς δέμας ἄλλο μετέπλασεν ὑψιμέδων Ζεύς, καὶ
στρατὸς ἐβλάστησεν ἐνόπλιος· ἐξαπίνης γὰρ ἀλλοφυής,
ἄφθογγος, ἀπόσπορος ἑσμὸς ἀρούρης εἰς βροτὸν αὐδήεντα
δέμας μορφώσατο μύρμηξ· τῶν πρόμος Αἰακὸς ἦρχεν, ἐν
εὐτύκτῳ δὲ βοείῃ Ζῆνα νόθον σοφὸν ὄρνιν ἐπέγραφε, σῆμα
γενέθλης, φειδομένοις ὀνύχεσσιν ἐλαφρίζοντα γυναῖκα, καὶ
ποταμὸς πυρίκαυτος ἔην σχεδόν, ἄγχι δὲ κούρη οἰκτρὰ
κατηφιόωσα, καὶ εἰ πέλεν ἄπνοος εἰκών, δόχμιον ὄμμα
τίταινεν, ἅτε στενάχουσα τοκῆα Ἀσωπὸν βαρύγουνον, ἔοικε δὲ
τοῦτο βοῆσαι. καλὸν ἐμοὶ πόρες ἕδνον ἐμὸν γενετῆρα
δαμάσσας. Κρήτης δ’ ἡγεμόνευε πολυγλώσσων ναετήρων Ἀστέριος
φαιδρωπὸν ἔχων δέμας, ἀμφότερον δὲ ὅσσον ἔην ἐρόεις,
τόσον ἄλκιμος, ὅν ποτε νύμφη λυσαμένη Μίνωι σαόφρονος ἅμμα
κορείης Φαιστιὰς Ἀνδρογένεια Κυδωναίῃ τέκεν εὐνῇ· ὃς τότε
λαὸν ἄγων ἑκατόμπολιν οἴνοπι Βάκχῳ ἵκετο κυδαίνων
ἐμφύλιον αἷμα γενέθλης πατρὸς ἑοῦ· Σεμέλης γὰρ ἀνεψιὸς
ἔπλετο Μίνως, Κάδμου ξυνὰ γένεθλα· πολυσπερέες δὲ μαχηταὶ
πάντες ἑνὶ σπεύδοντι συνέρρεον ἡγεμονῆι, οἱ μὲν ἀπὸ
Κνωσσοῖο μαχήμονες, οἱ δ’ ἀπὸ Λύκτου Μιλήτου στρατιῇσι
συνήλυδες· οἷς ἅμα πολλοὶ ὑψιλόφου Γόρτυνος ἐθωρήσσοντο
πολῖται καὶ ναέται Ῥυτίοιο καὶ εὐκάρποιο Λυκάστου... καὶ
χθόνα Νωδαίοιο Διὸς καὶ ἐδέθλια Βοίβης καὶ δάπεδον Κισάμοιο,
καὶ ἄστεα καλὰ Κυταίου. τοῖος ἀπὸ Κρήτης πρόμος ἤλυθεν·
ἐρχομένῳ δὲ θερμοτέραις ἀκτῖσι χέων μαντήιον αἴγλην
Ἀστερίῳ σελάγιζεν ὁμώνυμος Ἄρεος ἀστήρ, νίκης ἐσσομένης
πρωτάγγελος· ἀλλ’ ἐνὶ χάρμῃ νικήσας νόθον οἶστρον ἀήθεος
ἔσχεν ἀρούρης νηλής· οὐ γὰρ ἔμελλεν ἰδεῖν μετὰ φύλοπιν
Ἰνδῶν πάτριον Ἰδαίης κορυθαιόλον ἄντρον ἐρίπνης, ἀλλά
βίον προβέβουλε λιπόπτολιν, ἀντὶ δὲ Δίκτης Κνώσσιος ἐν
Σκυθίῃ μετανάστιος ἔσκε πολίτης, καὶ πολιὸν Μίνωα καὶ
Ἀνδρογένειαν ἐάσας ξεινοφόνων σοφὸς ἦλθεν ἐς ἔθνεα βάρβαρα
Κόλχων, Ἀστερίους δ’ ἐκάλεσσε καὶ ὤπασεν οὔνομα Κόλχοις
Κρητικόν, οἷς ξένα θεσμὰ φύσις πόρε, παιδοκόμου δὲ πάτριον
Ἀμνισοῖο ῥόον Κρηταῖον ἐάσας αἰδομένοις στομάτεσσι νόθον
πίε Φάσιδος ὕδωρ. μοῦνος Ἀρισταῖος βραδὺς ἤιε λοίσθιος
ἄλλων, ὅσσοι γαῖαν ἔναιον ὁμούριον Ἑλλάδι γαίῃ, ὃς
μέλιτος γλυκεροῖο πολυτρήτων ἀπὸ σίμβλων αὐχένα γαῦρον
ἄειρε, καὶ οἰνοχύτῳ Διονύσῳ ἤρισεν ἀπρήκτῳ μελιηδέος
ἐλπίδι νίκης· ἀμφοτέροις δ’ ἐδίκαζον, ὅσοι ναετῆρες
Ὀλύμπου· ἀλλὰ πάις Φοίβοιο νεόρρυτα χεύματα σίμβλων
ἀθανάτοις ὀρέγων μελιηδέος ἤμβροτε νίκης, ὅττι θεοὶ παχὺ
χεῦμα φιλοπτόρθοιο μελίσσης δεξάμενοι κόρον ὀξὺν ἀτερπέος
εἶχον ἐέρσης· καὶ κόρος ἦν μακάρων τρίτατον δέπας, οὐ δὲ
τετάρτου κιρναμένου γεύσαντο παλιννόστοιο κυπέλλου, καὶ μάλα
διψώοντες· ἀρυομένοιο δὲ Βάκχου ὄμβρῳ ἐυρραθάμιγγι νόον
τέρποντες ἐέρσης εἰς ὅλον ἦμαρ ἔπινον ἀλωφήτου χύσιν
οἴνου· καὶ μεθύων γλυκὺν οἶνον ἐθάμβεεν ἄλλος ἐπ’ ἄλλῳ
ἐξ ἑτέρου ποθέων ἕτερον δέπας ἡδέι θυμῷ, εὐφροσύνην
ἀκόρητον ἔχων θελξίφρονος οἴνου· Ζεὺς δὲ μελιρραθάμιγγος
ἐθάμβεεν ἔργα μελίσσης, δαιδαλέην δ’ ὠδῖνα φιλοσμήνου
τοκετοῖο, δῶρον Ἀρισταίοιο, καὶ οἰνοχύτῳ Διονύσῳ ὤπασε
λυσιπόνοιο φέρειν πρωτάγρια νίκης. ἔνθεν Ἀρισταῖος βραδὺς
ἤιεν εἰς μόθον Ἰνδῶν, ὄψιμος εὐνήσας πρότερον χόλον
ἅρπαγος ἥβης, ἔνδιον Ἑρμείαο λιπὼν Κυλλήνιον ἕδρην· οὐ πω
γὰρ προτέρῃ Μεροπηίδι νάσσατο νήσῳ, οὔ πω δ’ ἀτμὸν ἔπαυσε
πυρώδεα διψάδος ὥρης Ζηνὸς ἀλεξικάκοιο φέρων φυσίζοον
αὔρην, οὐδὲ σιδηροχίτων δεδοκημένος ἀστέρος αἴγλην Σείριον
αἰθαλόεντος ἀναστέλλων πυρετοῖο ἐννύχιον πρήυνε, τὸν εἰσέτι
διψαλέον πῦρ θερμὸν ἀκοντίζοντα δῑ αἰθέρος αἴθοπι λαιμῷ
ἄσθμασι λεπταλέοισι καταψύχουσι ἀῆται· ἀλλ’ ἔτι Παρρασίης
πέδον ᾤκεεν. ἐρχομένῳ δὲ λαὸς ἐθωρήχθη βαλανηφάγος Ἀρκὰς
ἀλήτης, οἵ τ’ εἶχον Λασιῶνα καὶ ἄλσεα καλὰ Λυκαίου καὶ
κραναὴν Στύμφηλον, ἀειδομένην τε πολίχνην Ῥίπην καὶ Στρατίην
καὶ Μαντινέην καὶ Ἐνίσπην Παρρασίην τ’ εὔδενδρον, ὅπῃ
πέδον ἐστὶ θεαίνης ἀστιβὲς ἀρχεγόνοιο λεχώιον εἰσέτι
Ῥείης, καὶ δάπεδον Φενεοῖο καὶ ὀρχηθμοῖο τοκῆα, Ὀρχομενὸν
πολύμηλον, ἐδέθλιον Ἀπιδανήων, οἵ τ’ ἔχον Ἀρκαδίην πόλιν
Ἀρκάδος, ὅν ποτε μήτηρ Καλλιστὼ Διὶ τίκτε, πατὴρ δέ μιν εἰς
πόλον ἄστρων στηρίξας ἐκάλεσσε χαλαζήεντα Βοώτην· τόσσον
Ἀρισταῖος στρατὸν ὥπλισεν Ἀρκάδι λόγχῃ ἀνδράσι μαρναμένοις
νομάδας κύνας εἰς μόθον ἕλκων, τόν ποτε Κυρήνη, κεμαδοσσόος
Ἄρτεμις ἄλλη, Φοιβείῃ φιλότητι λεοντοφόνος τέκε νύμφη,
ὁππότε μιν Λιβύῃ ψαμαθώδεϊ καλὸς Ἀπόλλων ἤγαγε νυμφοκόμῳ
μετανάστιον ἅρπαγι δίφρῳ. καί μιν ἐπισπεύδοντα λιπὼν
μαντώδεα δάφνην αὐτὸς ἑαῖς παλάμῃσι πατὴρ θώρηξεν Ἀπόλλων·
παιδὶ δὲ τόξον ἔδωκε, καὶ ἥρμοσε χειρὶ βοείην δαιδαλέην,
γλαφυρὴν δὲ καθιεμένην διὰ νώτου ὠμαδίῳ τελαμῶνι κατεκλήισσε
φαρέτρην. τῷ δ’ ἐπὶ Σικελίηθεν ἑκηβόλος ἦλθεν Ἀχάτης, καί
οἱ ἐφωμάρτησαν ὁμήλυδες ἀσπιδιῶται, Κιλλυρίων τ’ Ἐλύμων τε
πολὺς στρατός, οἵ τε Παλίκων ἕδρανον ἀμφενέμοντο, καὶ οἵ
Κατάνην πάρα λίμνην γείτονα Σειρήνων πόλιν ᾤκεον, ἃς
Ἀχελῴῳ Τερψιχόρη ῥοδόεσσα βοοκραίρων ἀπὸ λέκτρων τίκτεν
ἀελλήεντι συναπτομένη παρακοίτῃ· οἵ τ’ εἶχον Καμάριναν,
ὅπῃ κελάδοντι ῥεέθρῳ Ἵππαρις ἀστήρικτος ἐρεύγεται
ἀγκύλον ὕδωρ, Ὕβλης θ’ ἱερὸν ἄστυ, καὶ οἳ σχεδὸν
ᾤκεον Αἴτνης, ἧχι πυρὸς κρητῆρες ἀναπτομένης ἀπὸ πέτρης
θερμὸν ἀναβλύζουσι Τυφαονίης σέλας εὐνῆς, οἵ τε δόμους
ἐδάσαντο παρ’ ὀφρυόεντι Πελώρῳ, καὶ δάπεδον νησαῖον
ἁλιρροίζοιο Παχύνου, καὶ Σικελὴν Ἀρέθουσαν, ὅπῃ μετανάστιος
ἕρπει στέμματι Πισαίῳ κομόων Ἀλφειὸς ἀλήτης, πορθμεύων
βατὸν οἶδμα, καὶ ἀκροτάτου διὰ πόντου ἕλκει δοῦλον Ἔρωτος
ὑπέρτερον ἄβροχον ὕδωρ, θερμὸν ἔχων ψυχροῖο δῑ ὕδατος
ἁπτόμενον πῦρ. τοῖς ἔπι Φαῦνος ἵκανε πυρισφρήγιστον ἐάσας
Σικελίης τριλόφοιο Πελωρίδα πέζαν ἐρίπνης, τὸν βυθίῳ
Κρονίωνι συναπτομένη τέκε Κίρκη, σύγγονος Αἰήταο πολύθρονος,
ἣ παρὰ λόχμῃ ᾤκεε πετραίοιο βαθύσκια κύκλα μελάθρου. καὶ
Λίβυες στρατόωντο παρ’ Ἑσπέριον κλίμα γαίης ἀγχινεφῆ ναίοντες
ἀλήμονος ἄστεα Κάδμου· κεῖθι γὰρ ἀντιπόρων ἀνέμων
πεφορημένος αὔραις εἰς χρόνον ᾤκεε Κάδμος, ἔχων Σιθωνίδα
νύμφην σύμπλοον, Ἁρμονίην ἔτι παρθένον, ἧς διὰ μορφὴν
γείτονας ἀντιβίους πολεμητόκος ὥπλισε φήμη, ἣν Χάριν
ἀντονόμηνε Λίβυς στρατός—ἁβροτέρη γὰρ Βιστονὶς ἐβλάστησεν
ἐπιχθονίη χάρις ἄλλη, τῆς ἄπο καὶ Λιβύης Χαρίτων λόφος—,
ἧς ἐπὶ μορφῇ ἅρπαγος ὑσμίνης δεδονημένος ἄφρονι κέντρῳ
φρικτὸς ἐρωμανέων ἐκορύσσετο βάρβαρος Ἄρης, λαὸς ἐρημονόμος
Μαυρούσιος· ἀλλὰ τινάσσων χερσὶ γυναιμανέεσσι Λιβυστίδος
ἔγχος Ἀθήνης Ἁρμονίης πολέμιζε προασπίζων παρακοίτης,
ἑσπερίων δ’ ἐφόβησεν ὅλον γένος Αἰθιοπήων σὺν Διὶ
θωρηχθέντι, σὺν Ἄρεϊ καὶ Κυθερείῃ· κεῖθι καί, ὡς
ἐνέπουσι, παρὰ Τριτωνίδι λίμνῃ Ἁρμονίῃ παρέλεκτο ῥοδώπιδι
Κάδμος ἀλήτης, νύμφαι δ’ Ἑσπερίδες μέλος ἔπλεκον, ὧν ἀπὸ
κήπου Κύπρις ὁμοῦ καὶ Ἔρωτες ἐκόσμεον εὔγαμον εὐνήν,
χρυσείην θαλάμοισιν ἐπικρεμάσαντες ὀπώρην, νύμφης ἕδνον
ἔρωτος ἐπάξιον, ἧς ἀπὸ φύλλων Ἁρμονίη καὶ Κάδμος
ἐχεκτεάνῳ παρὰ παστῷ βόστρυχον ἀφνειοῖσιν ἐμιτρώσαντο
κορύμβοις ἀντὶ ῥόδου γαμίοιο· καὶ ἁβροτέρη πέλε νύμφη
χρύσεα δῶρα φέρουσα, γέρας χρυσῆς Ἀφροδίτης· καὶ μέλος
ἀστραίης κιθάρης ἐπίκωμον ἐγείρας μητροπάτωρ σφαιρηδὸν ἑῷ
βητάρμονι ταρσῷ οὐρανὸν ἀμφελέλιζε Λίβυς κυρτούμενος Ἄτλας,
καὶ μέλος ἁρμονίης ἐμελίζετο γείτονι φωνῇ· καὶ ζυγίης
φιλότητος ἑῆς μνημήια νύμφης δῶκε ποδῶν ἐπίβαθρα Λιβυστίδι
Κάδμος ἀρούρῃ, δωμήσας πολίων ἑκατοντάδα, δῶκε δ’ ἑκάστῃ
δύσβατα λαϊνέοις ὑψούμενα τείχεα πύργοις. κείνου μνῆστιν
ἔχοντες ἐπεστρατόωντο μαχηταὶ μαρναμένου βρομίοιο
προασπιστῆρες Ἐνυοῦς, τικτομένης ναίοντες ἐδέθλια γείτονα
Μήνης καὶ Διὸς Ἀσβύσταο μεσημβρίζοντας ἐναύλους, μαντιπόλου
κερόεντος, ὅπῃ ποτὲ πολλάκις Ἄμμων ἀρνειοῦ τριέλικτον
ἔχων ἴνδαλμα κεραίης ὀμφαίοις στομάτεσσιν ἐθέσπισεν
Ἑσπέριος Ζεύς· οἵ τε ῥόον Χρεμέταο καὶ οἳ παρὰ Κίνυφος
ὕδωρ ᾤκεον ἀζαλέης ψαμαθώδεα πέζαν ἀρούρης, Αὐσχῖσαι
Βάκαλές τε συνήλυδες, οὓς πλέον ἄλλων Ἄρεϊ τερπομένους
Ζεφυρήιος ἔτρεφεν ἀγκών. τόσσος λαὸς ἔην ἑκατόμπολις·
ἐρχομένης δὲ πληθύος ἡγεμόνευε Κραταιγόνος, ὅν ποτε κούρη
Ἀγχιρόη Χρεμέταο παρὰ πλαταμῶνα τοκῆος Ψύλλου κουφονόοιο
μινυνθαδίῃ τέκεν εὐνῇ νυμφίον ἀγκὰς ἔχουσα θεημάχον, οὗ
ποτε καρποὺς ἄσθματι διψαλέῳ Νότος ἔφλεγε θερμὸς ἀήτης·
αὐτὰρ ὁ θωρήσσων κορυθαιόλον Ἄρεα νηῶν ναύμαχον ἑσμὸν
ἄγειρεν, ὅπως ποινήτορι θεσμῷ ἠερίοις ἀνέμοισιν
ἀναστήσειεν Ἐνυώ, ἱέμενος κτεῖναι φλογερὸν Νότον· ἄγχι δὲ
νήσου Αἰολίης στόλος ἦλθε σακέσπαλος, ἀλλὰ μανέντος ἀνδρὸς
ἀκοντιστῆρες ἀελλήεντι κυδοιμῷ ὁλκάδα μαστίζοντες
ἐθωρήχθησαν ἀῆται, συμφερτὴν δονέοντες ἀρηγόνα σύμπνοον
αὔρην, καὶ στρατιὴν καὶ Ψύλλον ἐτυμβεύσαντο θαλάσσῃ.
Θρηικίης δὲ Σάμοιο συνέρρεον ἀσπιδιῶται, κοίρανος οὓς
προΐαλλε βαθυσμήριγγος ὑπήνης, Ἠμαθίων βαρύγουνος, ἔχων
χιονώδεα χαίτην, Τιτήνων μελέεσσιν ἐοικότας, οἵ τ’ ἔχον
ἄμφω, ἀγχίαλον Μύρμηκα καὶ ἀνθεμόεντα Σαώκην, καὶ χθόνα
Τευμερίοιο καὶ εὐλείμωνος ἀρούρης ἄλσεα Φησιάδαο κατάσκια
δενδράδι λόχμῃ, καὶ ζαθέην Ζήρυνθον ἀκοιμήτων Κορυβάντων
κτίσμα φατιζομένης Περσηίδος, ὁππόθι κούρης μυστιπόλων δαΐδων
θιασώδεές εἰσιν ἐρίπναι, οἵ τε πολυγλώχινος ὑπὸ κρηπῖδος
ἀρούρης Βρόντιον ἀμφενέμοντο, καὶ ἃς ἐπὶ γείτονι πόντῳ
Ἀτραπιτοὺς βυθίοιο Ποσειδάωνος ἀκούω. τόσσαι μὲν στίχες
ἦλθον ὁμήλυδες, ἀρχεγόνου δὲ Ἠλέκτρης, ὁμόφυλον
ἐπιστώσαντο γενέθλην· κεῖθι γὰρ Ἁρμονίην γένος αἰθέρος,
αἷμα θαλάσσης, Ἄρης, Ζεύς, Κυθέρεια θεῶν χραισμήτορι Κάδμῳ
κουριδίην ἀνάεδνον ἐδωρήσαντο γυναῖκα. τοῖσι κορυσσομένοισι
σὺν εὐθύρσῳ Διονύσῳ Ἠλέκτρης ἀνέτελλε δῑ αἰθέρος
ἕβδομος ἀστὴρ δεξιὸν ὑσμίνης σημήιον, ἀμφὶ δὲ νίκῃ
πληιάδων κελάδησε βοῆς ἀντίθροος ἠχὼ γνωτῆς αἷμα φέροντι
χαριζομένη Διονύσῳ, καὶ στρατιῇ πόρε θάρσος ὁμοίιον·
ἐρχομένων δὲ Ὤγυρος ἡγεμόνευεν ἐς Ἄρεα δεύτερος Ἄρης,
Ὥγυρος ὑψικάρηνος, ἔχων ἴνδαλμα Γιγάντων· τοῦ μὲν ἔην
ἄγναμπτον ὅλον δέμας, ἐκ δὲ καρήνου αὐχενίου τε τένονοτος
ὀπισθοκόμων ἐπὶ νώτων ἰσοφανεῖς πλοκαμῖδες ἀκανθοφόροισιν
ἐχίνοις ἔρρεον ἰξύος ἄχρι κατήλυδες· εἶχε δὲ δειρὴν
μηκεδανήν, περίμετρον, ὁμοίιον αὐχένι πέτρης, βάρβαρον ἦθος
ἔχων πατρώιον· οὐδέ τις αὐτοῦ φέρτερος ἄλλος ἵκανεν
Ἑώιον εἰς μόθον Ἰνδῶν νόσφι Διωνύσοιο· καὶ ὅρκιον ὤμοσε
Νίκην Ἰνδῴην χθόνα πᾶσαν ἑῷ δορὶ μοῦνος ὀλέσσαι. καὶ
θρασὺς υἱὸς Ἄρηος ἑὴν Πίμπλειαν ἐάσας Βιστονίης Οἴαγρος
ἐκώμασεν ἀστὸς ἀρούρης, Ὀρφέα καλλείψας ἐπὶ γούνασι
Καλλιοπείης νήπιον ἀρτιχύτῳ μεμελημένον εἰσέτι μαζῷ.
Κυπριάδας δὲ φάλαγγας ἐκόσμεε Λίτρος ἀγήνωρ εὐχαίτης τε
Λάπηθος· ἐθωρήσσοντο δὲ πολλοί, οἵ τ’ ἔλαχον Σφήκειαν,
ἁλίκτυπον ἄντυγα νήσου. Κύπρον ἐυπτερύγων θεοδέγμονα νῆσον
Ἐρώτων, Κύπριδος αὐτογόνοιο φερώνυμον, ἧς ποτε Κύπρου ἄκρα
περιγράψας βυθίῃ γλωχῖνι τριαίνης ἰσοφυῆ δελφῖνι τύπον
τορνώσατο Νηρεύς— ὁππότε γὰρ γονόεσσα κατάρρυτος ἄρσενι
λύθρῳ Οὐρανίη μόρφωσε λεχώιον ἀφρὸν ἐέρση καὶ Παφίην
ὤδινε, Κεραστίδος εἰς χθόνα Κύπρου ἔμφρονα θυμὸν ἔχων
ὑπὲρ οἴδματος ἔτρεχε δελφίς, ἑζομένην λοφίῃσιν ἐλαφρίζων
Ἀφροδίτην—, οἵ τ’ ἔχον Ὑλάταο πέδον καὶ ἐδέθλια Σηστοῦ
καὶ Τάμασον καὶ Τέμβρον Ἐρυθραίην τε πολίχνην καὶ τέμενος
βαθύδενδρον ὀρεσσαύλοιο Πανάκρου· ἐκ δὲ Σόλων κεκόρυστο πολὺς
στρατός, ἐκ δὲ Λαπήθου, ὕστερον ἣν ἐκάλεσσαν ὁμώνυμον
ἡγεμονῆος, ὃς τότε λαὸν ἄγειρεν, ἐν εὐθύρσῳ δὲ κυδοιμῷ
κάτθανε καὶ κτερέιστο καὶ οὔνομα λεῖπε πολίταις. οἵ τε
πόλιν Κινύρειαν ἐπώνυμον εἰσέτι πέτρην ἀρχεγόνου Κινύραο,
καὶ Οὐρανίης πέδον ἕδρης αἰθερίου κενεῶνος ἐπώνυμον, ὅττι
πολίτας ἔτρεφεν ἀστράπτοντας ἐπουρανίων τύπον ἄστρων, οἵ
τ’ εἶχον Κραπάσειαν, ἁλιστεφὲς οὖδας ἀρούρης, καὶ Πάφον,
ἁβροκόμων στεφανηφόρον ὅρμον Ἐρώτων, ἐξ ὑδάτων ἐπίβαθρον
ἀνερχομένης Ἀφροδίτης, ἧχι θαλασσογόνου Παφίης νυμφήιον
ὕδωρ, Σέτραχος ἱμερόεις, ὅθι πολλάκις εἷμα λαβοῦσα Κύπρις
ἀνεχλαίνωσε λελουμένον υἱέα Μύρρης, καὶ πόλιν ἀρχεγόνου
ποτὲ Περσέος, ᾧ ποτε Τεῦκρος, καλλείψας Σαλαμῖνα χολωομένου
Τελαμῶνος, ὁπλοτέρην πύργωσεν ἀειδομένην Σαλαμῖνα. Λυδῶν δ’
ἁβρὸς ὅμιλος ἐπέρρεεν, οἵ τ’ ἔχον ἄμφω, Κῖμψον ἐυψήφιδα
καὶ ὀφρυόεσσαν Ἰτώνην, οἵ τε Τορήβιον εὐρύ, καὶ οἵ
πλούτοιο τιθήνας Σάρδιας; εὐώδινας, ὁμήλικας ἠριγενείης, καὶ
χθόνα Βακχείην σταφυληκόμον, ἧχι τεκούσῃ ἀμπελόεις Διόνυσος
ἔχων δέπας ἔμπλεον οἴνου Ῥείῃ πρῶτα κέρασσε, πόλιν δ’
ὀνόμηνε Κεράσσας, καὶ σκοπιὰς Ὀάνοιο, καὶ οἳ ῥόον
ἔλλαχον Ἕρμου ὑδατόεν τε Μέταλλον, ὅπῃ Πακτώλιον ἰλὺν
ξανθὸς ἀποπτύων ἀμαρύσσεται ὄλβος ἐέρσης· καὶ Στατάλων
κεκόρυστο πολὺς στρατός, ἧχι Τυφωεὺς θερμὸν ἀναβλύζων
πυριθαλπέος ἄσθμα κεραυνοῦ ἔφλεγε γείτονα χῶρον, ἀελλήεντι
δὲ καπνῷ αἰθομένου Τυφῶνος ἐτεφρώθησαν ἐρίπναι, γυιοβόρῳ
σπινθῆρι μαραινομένων κεφαλάων· ἀλλὰ Διὸς Λυδοῖο θυώδεα νηὸν
ἐάσας ἀρητὴρ ἀσίδηρος ἐμάρνατο κέντορι μύθῳ, μύθῳ
ἀκοντιστῆρι, καὶ οὐ τμητῆρι σιδήρῳ, γλώσσῃ ἐρητύων
πειθήνιον υἱὸν ἀρούρης, ἔγχος ἔχων στόμα θοῦρον, ἔπος
ξίφος, ἀσπίδα φωνήν, τοῦτο θεοκλήτῳ προχέων ἔπος
ἀνθερεῶνι· στῆθι, τάλαν· φλογόεις δὲ Γίγας ὑπὸ μύστιδι
τέχνῃ ἀρραγέος μύθοιο σοφῷ στηρίζετο δεσμῷ ἀνέρα
δειμαίνων κεκορυθμένον ἔμφρονι λόγχῃ, γυιοπέδην ἀσίδηρον
ἔχων ποινήτορι μύθῳ· οὐδὲ τόσον τρομέεσκεν ὀιστευτῆρα
κεραυνοῦ αἰνογίγας πολύπηχυς, ὅσον ῥηξήνορα μύστην γλώσσῃ
ὀιστεύοντα λάλον βέλος, εἶξε δὲ κάμνων ἕλκεα φωνήεντα
πεπαρμένος ὀξέι μύθῳ· καὶ πυρὸς ἕλκος ἔχων, τετορημένος
ἔγχεϊ θερμῷ, ἄλλῳ θερμοτέρῳ νοερῷ πυρὶ κάμνε Τυφωεύς,
καὶ στατὸν ἀστυφέλικτον ἐνερρίζωσεν ἀνάγκῃ ταρσὸν
ἐχιδνήεντα πεπηγότα μητέρι Γαίῃ, οὐτηθεὶς ἀχάρακτον
ἀναιμάκτῳ δέμας αἰχμῇ. ἀλλὰ τὰ μὲν προτέροισιν ἐν
ἀνδράσιν ἤγαγεν αἰών. τοὺς δὲ λίγα κροτέοντας ὑπ’
εὐρύθμῳ χθόνα ταρσῷ καὶ Στάβιος καὶ Στάμνος ἐπὶ κλόνον
ὥπλισαν Ἰνδῶν· καὶ στρατὸν ὀρχηστῆρα περισκαίροντα δοκεύων
τοῖον ἔπος λέξειας, ὅτι πρόμος ἡγεμονεύει εἰς χορόν, οὐκ
ἐπὶ δῆριν, ἐνόπλιον ἄνδρα κομίζων· τοῖσι γὰρ ἐρχομένοισιν
ἀνακρούουσα χορείην Μυγδονὶς ἐγρεκύδοιμος ἐπὶ κλόνον ἔβρεμε
φόρμιγξ, ἀντὶ χοροῦ πέμπουσα μόθου λαοσσόον ἠχώ· καὶ
πολέμων σάλπιγγες ἔσαν σύριγγες Ἐρώτων, καὶ δίδυμοι
Βερέκυντες ὁμόζυγες ἔκλαγον αὐλοί, καὶ κτύπον ἀμφιπλῆγα
βαρυσμαράγων ἀπὸ χειρῶν χαλκείοις πατάγοισιν ἐμυκήσαντο
βοεῖαι. καὶ Φρύγες ἐστρατόωντο παρ’ ἐγρεμόθων στίχα Λυδῶν,
οἵ τ’ ἔλαχον Βούδειαν, ἀειδομένην τε πολίχνην δενδροκόμον
Τεμένειαν, ἐύσκιον ἄλσος ἀρούρης, οἳ Δρεσίην ἐνέμοντο καὶ
Ὄβριμον, ὅς τε ῥεέθροις Μαιάνδρου σκολιοῖσιν ἑὸν
παραβάλλεται ὕδωρ, καὶ δάπεδον Δοίαντος ἐπώνυμον, οἵ τε
Κελαινὰς χρυσορόφους ἐνέμοντο καὶ εἰκαστήρια Γοργοῦς· τοῖσι
συνεστρατόωντο καὶ οἳ λάχον ἄστεα ναίειν γείτονα Σαγγαρίου,
καὶ Ἐλέσπιδος ἕδρανα γαίης. τῶν πρόμος ἡγεμόνευε, λιπὼν
ὀφιώδεα Δίρκην, Πρίασος, Ἀονίης μετανάστιος ἀστὸς ἀρούρης·
ὁππότε γὰρ Φρυγίης πέδον ἔκλυσεν ὑέτιος Ζεύς, ὀμβρηροῖς
πελάγεσσι χέων ὑψίδρομον ὕδωρ, καὶ δρύες ἐκρύφθησαν,
ἀκανθοφόροις τ’ ἐνὶ βήσσαις διψαλέαι ποταμηδὸν ἐκυμαίνοντο
κολῶναι, ἰκμαλέον τότε δῶμα λιπὼν κεκαλυμμένον ὄμβρῳ καὶ
ῥόον ἠερόφοιτον, ἀκοντιστῆρα μελάθρων, Πρίασος Ἀονίης
μετανέσσατο κόλπον ἀρούρης, Ζηνὸς ἀλυσκάζων θανατηφόρον
ὄμβριον ὕδωρ· αἰεὶ δ’ ἀλλοδαποῖσι παρ’ ἀνδράσι δάκρυα
λείβων μνώετο Σαγγαρίοιο καὶ ἠθάδα δίζετο πηγήν, Ἀονίου
ποταμοῖο πιὼν ἀλλότριον ὕδωρ· ὀψὲ δὲ δύσνιφον οἶδμα καὶ
ὑδατόεσσαν ἀνάγκην Ζεὺς ὕπατος πρήυνε, καὶ ἐκ Σιπύλοιο
καρήνων κλυζομένης Φρυγίης παλινάγρετον ἤλασεν ὕδωρ· καὶ
ῥόον ἐννοσίγαιος ὅλον μετέθηκε τριαίνῃ εἰς βυθίους
κευθμῶνας ἀτεκμάρτοιο θαλάσσης, καὶ νιφετοῦ κελάδοντος
ἐγυμνώθησαν ἐρίπναι· καὶ τότε Βοιωτοῖο παλίνδρομος οὖδας
ἐάσας Πρίασος ὑστερόμητις ἑὴν ὑπεδύσατο πάτρην, καὶ
γενέτην βαρύγουνον ἀπήμονι πήχεος ὁλκῷ νόστιμος ἀγκὰς
ἔμαρψεν, ὃν εὐσεβέων χάριν ἔργων Ζεὺς μέγας ὀμβρήεντος
ἀνεζώγρησεν ὀλέθρου, Βρόμβιον ὃν καλέουσιν· ἀπὸ Φρυγίοιο
δὲ κόλπου Πρίασον αὐχήεντες ἐκυκλώσαντο μαχηταί. Ἀστερίου δ’
ἀπάνευθε ἑοῦ γενέταο μολόντος ἀρτιθαλὴς Μίλητος ὁμόστολος
ἵκετο Βάκχῳ Καῦνον ἔχων συνάεθλον ἀδελφεόν, ὃς τότε
Καρῶν λαὸν ἄγων ἔτι κοῦρος ἐδύσατο φύλοπιν Ἰνδῶν· οὔ πω
γὰρ δυσέρωτα δολοπλόκον ἔπλεκε μολπὴν γνωτῆς οἶστρον ἔχων
ἀδαήμονος, οὐδὲ καὶ αὐτὴν ἀντιτύπου φιλότητος ὁμοζήλων
ἐπὶ λέκτρων Ζηνὶ συναπτομένην ἐμελίζετο σύγγονον Ἥρην
Λάτμιον ἀμφὶ βόαυλον ἀκοιμήτοιο νομῆος, ὀλβίζων ὑπ’ ἔρωτι
μεμηλότα γείτονι πέτρῃ νυμφίον Ἐνδυμίωνα ποθοβλήτοιο Ζελήνης·
ἀλλ’ ἔτι Βυβλίς ἔην φιλοπάρθενος, ἀλλ’ ἔτι θήρην Καῦνος
ὁμογνήτων ἐδιδάσκετο νῆις ἐρώτων· οὔ πω δ’, ἁβροκόμοιο
κασιγνήτοιο φυγόντος, δάκρυσιν ὀμβρηθεῖσα δέμας μορφώσατο
κούρη, καὶ ῥόον ὑδατόεντα γοήμονος ἔβλυε πηγῆς. τῷ δ’
ἅμα θαρσήεντες ἐπερρώοντο μαχηταί, οἳ Μυκάλην ἐνέμοντο,
καὶ οἳ λάχον ἀγκύλον ὕδωρ εἰς χθόνα δυομένοιο παλιννόστου
ποταμοῖο, Μαιάνδρου σκολιοῖο, διερπύζοντος ἐναύλων. Τόσσαι μὲν
στίχες ἦλθον· ὁμοζήλῳ δὲ πορείῃ λαῶν ἀγρομένων Κυβεληίδες
ἔκτυπον αὐλαί, Μυγδονίης δὲ πόληος ἐκυκλώθησαν ἀγυιαί. εἰς
δέκατον δὲ τέταρτον ἔχε φρένα κεῖθι κορύσσει δαιμονίην στίχα
πᾶσαν ἐς Ἰνδικὸν Ἄρεα Ῥείη. Ῥείη δ’ ὠκυπέδιλος,
ὀρεσσαύλῳ παρὰ φάτνῃ αὐχένα λαχνήεντα περισφίγξασα λεόντων,
σύνδρομον ᾐώρησεν ὑπηνέμιον σφυρὸν αὔραις ἠερίους κενεῶνας
ἐρετμώσασα πεδίλῳ· θεσπεσίας δὲ φάλαγγας ἀολλίζουσα Λυαίῳ
ὡς πτερὸν ἠὲ νόημα διέστιχεν ἕδρανα κόσμου εἰς Νότον, εἰς
Βορέην, εἰς Ἕσπερον, εἰς κλίσιν Ἠοῦς· καὶ δρυσὶ καὶ
ποταμοῖσι μίαν ξυνώσατο φωνὴν Νηιάδας καλέουσα καὶ Ἁδρυάδας
στίχας ὕλης. δαιμονίη δ’ ἀίουσα γονὴ Κυβεληίδος ἠχοῦς,
πάντοθεν ἠγερέθοντο. καὶ ὑψόθεν εἰς χθόνα Λυδῶν ἀπλανὲς
ἴχνος ἄγουσα μετάρσιος ἵκετο Ῥείη· καὶ νυχίην παλίνορσος
ἐκούφισε μύστιδα πεύκην Μυγδόνι θερμαίνουσα τὸ δεύτερον ἠέρα
πυρσῷ. ἀλλὰ μετὰ βροτέην προμάχων ἡρωίδα φύτλην καὶ
στρατιὴν ζαθέην με διδάξατε, Φοιβάδες αὖραι. πρῶτα μὲν ἐκ
Λήμνοιο πυριγλώχινος ἐρίπνης φήμη ἀελλήεσσα Σάμου παρὰ
μύστιδι πεύκῃ υἱέας Ἡφαίστοιο δύω θώρηξε Καβείρους, οὔνομα
μητρὸς ἔχοντας ὁμόγνιον, οὓς πάρος ἄμφω οὐρανίῳ χαλκῆι
τέκε Θρήισσα Καβειρώ· Ἄλκων Εὐρυμέδων τε, δαήμονες
ἐσχαρεῶνος. καὶ βλοσυροὶ Κρήτηθεν ἀολλίζοντο μαχηταὶ δάκτυλοι
Ἰδαῖοι, κραναῆς ναετῆρες ἐρίπνης, Γηγενέες Κορύβαντες
ὁμήλυδες, ὧν ποτε Ῥείῃ ἐκ χθονὸς αὐτοτέλεστος ἀνεβλάστησε
γενέθλη· οἳ βρέφος ἀρτιλόχευτον ἀεξιτόκῳ παρὰ πέτρῃ Ζῆνα
φερεσσακέεσσιν ἐμιτρώσαντο χορείαις, κῶμον ἀνακρούοντες
ὀρίκτυπον ἠπεροπῆα, ἠέρα βακχεύοντες· ἀρασσομένοιο δὲ
χαλκοῦ ἀγχινεφὴς Κρονίοισιν ἐπέβρεμεν οὔασιν ἠχὼ κουροσύνην
Κρονίωνος ὑποκλέπτουσα βοείαις· καὶ πρόμος ἡγεμόνευε
χοροπλεκέων Κορυβάντων Πύρριχος Ἰδαῖός τε σακέσπαλος, οἷς
ἅμα βαίνων Κνώσσιος αἰόλα φῦλα παρώνυμος ὥπλισε Κύρβας.
καὶ φθονεροὶ Τελχῖνες ἐπήλυδες εἰς μόθον Ἰνδῶν ἐκ βυθίου
κενεῶνος ἀολλίζοντο θαλάσσης· καὶ δολιχῇ παλάμῃ δονέων
περιμήκετον αἰχμὴν ἦλθε Λύκος, κάμῃ Σκέλμις ἐφέσπετο
Δαμναμενῆι πάτριον ἰθύνων Ποσιδήιον ἅρμα θαλάσσης, Τληπολέμου
μετὰ γαῖαν ἁλιπλανέες μετανάσται, δαίμονες ὑγρονόμοι
μανιώδεες, οὓς πάρος αὐτοὶ πατρῴης ἀέκοντας ἀποτμήξαντες
ἀρούρης Θρῖναξ σὺν Μακαρῆι καὶ ἀγλαὸς ἤλασεν Αὔγης,
υἱέες Ἠελίοιο· διωκόμενοι δὲ τιθήνης χερσὶ βαρυζήλοισιν
ἀρυόμενοι Στυγὸς ὕδωρ ἄσπορον εὐκάρποιο Ῥόδου ποίησαν
ἀλωήν, ὕδασι Ταρταρίοισι περιρραίνοντες ἀρούρας. τοῖς ἔπι
Κενταύρων διφυὴς πρηεῖα γενέθλη· ἵππιον εἶδος ἔχοντι Φόλῳ
συνομάρτεε Χείρων ἀλλοφυής, ἀδάμαστος, ἔχων ἀχάλινον
ὑπήνην. Κυκλώπων δὲ φάλαγγες ἐπέρρεον· ὧν ἐνὶ χάρμῃ
χερσὶν ἀθωρήκτοισιν ἀκοντίζοντο κολῶναι ἔγχεα πετρήεντα, καὶ
ἀσπίδες ἦσαν ἐρίπναι, καὶ σκοπιὴ λοφόεσσα χαραδραίη πέλε
πήληξ, καὶ Σικελοὶ σπινθῆρες ἔσαν φλογόεντες ὀιστοί· καὶ
σέλας αἰθύσσοντες ἐθήμονος ἐσχαρεῶνος πυρσοφόροις παλάμῃσιν
ἐθωρήσσοντο μαχηταί, Βρόντης τε Στερόπης τε καὶ Εὐρύαλος καὶ
Ἐλατρεὺς Ἄργης τε Τράχιός τε καὶ αὐχήεις Ἁλιμήδης. ἀλλὰ
τόσος καὶ τοῖος ἐλείπετο μοῦνος Ἐνυοῦς ἀγχινεφὴς Πολύφημος,
ἀπόσπορος ἐννοσιγαίου, ὅττί μιν ὑγροκέλευθος ἐρήτυεν
αὐτόθι μίμνειν ἄλλος Ἔρως πολέμοιο φιλαίτερος· εἰσορόων
γὰρ ἡμιφανῆ Γαλάτειαν ἐπέκτυπε γείτονι πόντῳ, νυμφιδίῃ
σύριγγι χέων φιλοπάρθενον ἠχώ. καὶ σκοπέλων ναετῆρες ἀπ’
αὐτορόφοιο μελάθρου, οὔνομα Πανὸς ἔχοντες, ἐρημονόμου
γενετῆρος, Πᾶνες ἐθωρήχθησαν ὁμήλυδες, ὧν ἐπὶ μορφῇ
ἀνδρομέῃ κεκέραστο δασύτριχος αἰγὸς ὀπωπή· καὶ νόθον
εἶδος ἔχοντες ἐυκραίροιο καρήνου δώδεκα Πᾶνες ἔσαν
κεραελκέες, ἀρχεγόνου δὲ Πανὸς ἑνὸς γεγάασιν ὀρεσσαύλοιο
τοκῆος. τὸν μὲν ἐφημίξαντο Κελαινέα μάρτυρι μορφῇ, τὸν δὲ
φυῆς Ἀργεννὸν ὁμώνυμον· Αἰγικόρῳ δὲ ἅρμενον οὔνομα
θῆκαν, ἐπεὶ νομίῃ παρὰ ποίμνῃ αἰγείων κεκόρητο περιθλίβων
γάλα μαζῶν· ἄλλος δ’ Ἠυγένειος ἀκούετο θεσπέσιος Πὰν
ἀμφιλαφῆ πλοκάμοισιν ἔχων λειμῶνα γενείου· καὶ νομίῳ
κεκόρυστο σὺν Ὠμηστῆρι Δαφοινεύς· καὶ Φόβος ὡμάρτησε
δασυκνήμιδι Φιλάμνῳ· Ξάνθῳ Γλαῦκος ἵκανεν ὁμόστολος·
ἀντιτύποις γὰρ Γλαῦκος ἑοῖς μελέεσσιν ὁμόχροος ἔσκε
θαλάσσῃ γλαυκιόων, καὶ Ξάνθος ἔχων ξανθόχροα χαίτην οὔνομα
τοῖον ἔδεκτο κερασφόρος ἀστὸς ἐρίπνης· καὶ θρασὺς Ἄργος
ἵκανε φέρων χιονώδεα χαίτην. τοῖσιν ἔσαν δύο Πᾶνες
ὁμήλυδες, οὓς τέκεν Ἑρμῆς κεκριμένῃ φιλότητι μιγεὶς
διδυμάοσι Νύμφαις· τὸν μὲν ὀρεστιάδος Σώσης μετανεύμενος
εὐνὴν μαντιπόλου σπέρμηνε θεηγόρον ἔμπλεον ὀμφῆς, Ἀγρέα
θηροφόνῳ μελέτῃ πεπυκασμένον ἄγρης· τὸν δὲ νομαῖς ὀίων
Νόμιον φίλον, ὁππότε Νύμφης δέμνιον ἀγραύλοιο διέστιχε
Πηνελοπείης, ποιμενίῃ σύριγγι μεμηλότα. τοῖς ἅμα Φόρβας
ὠμηστὴς ἀκόρητος ὁμόστολον εἶχε πορείην. καὶ παλάμην
νάρθηκι γέρων Σειληνὸς ἐρείσας δισσοφυὴς κεκόρυστο κερασφόρος
υἱὸς ἀρούρης, τρισσοὺς παῖδας ἄγων θιασώδεας· εἰς ἐνοπὴν
γὰρ Ἀστραῖος κεκόρυστο, Μάρων κίεν, ἕσπετο Ληνεύς, χεῖρας
ἐλαφρίζοντες ὀριπλανέος γενετῆρος γηροκόμοις ῥοπάλοισι·
λιποσθενέων δὲ γερόντων νωχελὲς ἀμπελόεντι δέμας κουφίζετο
βάκτρῳ, ὧν μάλα πουλυέτηρος ἔην χρόνος, ὧν ἄπο θερμὴ
πουλυγάμων Σατύρων διφυὴς ἀνέτελλε γενέθλη. καὶ Σατύρους
κερόεντας ἐκόσμεον ἡγεμονῆες Ποιμένιος Θίασός τε καὶ
Ὑψίκερως καὶ Ὀρέστης, καὶ κεραῷ Φλεγραῖος ἐφωμάρτησε
Ναπαίῳ· ἦλθε Γέμων, κεκόρυστο Λύκων θρασύς· ἀκροπότῃ δὲ
πετραίῳ γελόωντι φιλέψιος ἕσπετο Φηρεύς, καὶ Λάμις
οὐρεσίφοιτος ὁμόστολον εἶχε πορείην Ληνοβίῳ, καὶ Σκιρτὸς
ἐκώμασε σύνδρομος Οἴστρῳ, σὺν δὲ Φερεσπόνδῳ Λύκος ἤιεν,
ἠχέτα κῆρυξ, καὶ Πρόνομος πραπίδεσσι κεκασμένος, οὓς τέκεν
Ἑρμῆς ἰφθίμην κρυφίοισιν ὑποζεύξας ὑμεναίοις, τήν ποτε
Δῶρος ἔτικτε, Διὸς βλάστημα γενέθλης, ῥίζα γονῆς Ἕλληνος,
ἀπ’ ἀρχεγόνοιο δὲ Δώρου Δωρίδος ἐβλάστησεν Ἀχαικὸν αἷμα
γενέθλης· τοῖσι γέρας καὶ σκῆπτρον ἐπέτρεπεν Εἰραφιώτης
οὐρανίου κήρυκος ἀεξινόοιο τοκῆος. αἰεὶ μὲν μεθύουσα
φιλακρήτοισι κυπέλλοις πᾶσα γονὴ Σατύρων θρασυκάρδιος, ἐν δὲ
κυδοιμῷ μοῦνον ἀπειλητῆρες ἀεὶ φεύγοντες Ἐνυώ, νόσφι
μόθοιο λέοντες, ἐνὶ πτολέμοις δὲ λαγωοί, ἴδμονες
ὀρχηστῆρες, ἐπιστάμενοι πλέον ἄλλων οἰνοδόκου μέθυ λαρὸν
ἀπὸ κρητῆρος ἀφύσσειν· τῶν ὀλίγοι γεγάασι μαχήμονες, οὓς
θρασὺς Ἄρης παντοίην ἐδίδαξε μεληδόνα δηιοτῆτος, κοσμῆσαι δὲ
φάλαγγα· κορυσσομένου δὲ Λυαίου οἱ μὲν ἀδεψήτοισι δέμας
κρύψαντο Βοείαις, οἱ δὲ δοραῖς λασίῃσιν ἐκαρτύνοντο λεόντων,
ἄλλοι πορδαλίων βλοσυρὰς δύσαντο καλύπτρας, οἱ δὲ
τανυπτόρθοισιν ἐθωρήσσοντο κορύμβοις, οἱ δὲ τανυκραίρων
ἐλάφων ἀντίρροπον ἄστρων ποικίλον ἐν στέρνοισιν ἀνεζώννυντο
χιτῶνα· τοῖς μὲν ἐπὶ κροτάφοις διδυμάονες ἀμφὶ μετώπῳ
ὀξυτενεῖς γλωχῖνες ἐμηκύνοντο κεραίης, ψεδνὴ δ’ ὀκριόεντι
καρήατι φύετο χαίτη ἀκροφανὴς σκολιοῖσιν ἐπ’ ὄμμασιν, οὔατα
δ’ ἄμφω νισσομένων πτερόεντες ἀνερρίπιζον ἀῆται ἰθυτενῆ,
λασίοισιν ἐπικτυπέοντα γενείοις ἐκταδόν, ἱππείη δὲ
τιταινομένη διὰ νώτου ὄρθιος ἀμφιέλικτος ἀπ’ ἰξύος ἔρρεεν
οὐρή. Ἀλλοφυὴς δ’ ἑτέρη Κενταυριὰς ἵκετο φύτλη, Φηρῶν
εὐκεράων λάσιον γένος, οἷς πόρεν Ἥρη ἀνδροφυὲς δέμας
ἄλλο κερασφόρον· ὑγρογόνων γὰρ Νηιάδων ποτὲ παῖδες ἔσαν
βροτοειδέι μορφῇ, ἃς Ὑάδας καλέουσι, Λάμου ποταμηίδα
φύτλην, καὶ Διὸς εὐώδινα τιθηνήσαντο γενέθλην, Βάκχον ἔτι
πνείοντα πολυρραφέος τοκετοῖο, παιδοκόμοι ῥυτῆρες ἀθηήτου
Διονύσου, οὐ ξένον εἶδος ἔχοντες· ἐνὶ σκοτίῳ δὲ μελάθρῳ
πολλάκι πηχύναντο κεκυφότι κοῦρον ἀγοστῷ, αἰθέρα παππάζοντα,
Διὸς πατρώιον ἕδρην, εἰσέτι κουρίζοντα, σοφὸν βρέφος.
ἀρτιτόκῳ δὲ πῇ μὲ ἔην ἐρίφῳ πανομοίιος, ἔνδοθι μάνδρης
κρυπτόμενος, δολιχῇ δὲ δέμας πυκνώσατο χαίτῃ ἀλλοφανής,
δολίων δὲ χέων βληχηθμὸν ὀδόντων ἴχνεσιν αἰγείοισι νόθην
μιμήσατο χηλήν· πῇ δὲ γυναικείην φορέων ψευδήμονα μορφὴν
μιμηλὴ κροκόπεπλος ἐν εἵμασι φαίνετο κούρη ἀρτιθαλής,
φθονερῆς δὲ παραπλάζων νόον Ἥρης χείλεσιν ἀντιτύποισιν
ἀνήρυγε θῆλυν ἰωήν, καὶ πλοκάμοις εὔοδμον ἐπεσφήκωσε
καλύπτρην θήλεα πέπλα φέρων πολυδαίδαλα· μεσσατίῳ δὲ στήθεϊ
δεσμὸν ἔβαλλε καὶ ὄρθιον ἄντυγα μαζοῦ ... παρθενίῳ
ζωστῆρι, καὶ οἷά περ ἅμμα κορείης πορφυρέην λαγόνεσσι
συνήρμοσε κυκλάδα μίτρην. καὶ δόλος ἦν ἀνόνητος, ἐπεὶ
μάθεν ὑψόθεν Ἥρη πάντοθι δινεύουσα πανόψιον ὄμμα προσώπου,
μορφὴν ἀλλοπρόσαλλον ὀπιπεύουσα Λυαίου· καὶ Βρομίου
φυλάκεσσιν ἐχώσατο· δεξαμένη δὲ Θεσσαλίδος δολόεντα παρ’
Ἀχλύος ἄνθεα ποίης ὕπνον θελγομένων φυλάκων ἐπέχευε
καρήνῳ, μάγγανα φαρμακόεντα κατασταλάουσα κομάων· καὶ μάγον
ἁβρὸν ἄλειφα περιχρίσασα προσώπῳ ἀνδρομέης ἤμειψε
παλαίτερον εἶδος ὀπωπῆς· τοῖσι μὲν οὐατόεσσα φυῆς
ἰνδάλλετο μορφή, ἱππείη δ’ ἀνέτελλε δῑ ἰξύος ὄρθιος οὐρὴ
ἰσχία μαστίζουσα δασυστέρνοιο φορῆος, καὶ βοέη βλάστησε κατὰ
κροτάφοιο κεραίη, ὄμματα δ’ εὐρύνοντο τανυκραίροιο μετώπου,
καὶ σκολιαὶ πλοκαμῖδες ἀνηέξηντο καρήνων, γναθμοὶ δ’
ἀργιόδοντες ἐμηκύνοντο γενείων, ξείνη δ’ αὐτοτέλεστος ἀπ’
ἰξύος εἰς πόδας ἄκρους ἀμφιλαφὴς λασίοιο κατ’ αὐχένος
ἔρρεε χαίτη. δώδεκα δὲ ξύμπαντας ἐκόσμεον ἡγεμονῆες,
Σπαργεύς τε Γληνεύς τε χοροίτυπος, ἀλλοφυὴς δὲ σύνδρομος
Εὐρυβίῳ σταφυληκόμος ἵκετο Κητεύς, καὶ Ῥιφόνῳ Πετραῖος
ὁμάρτεεν, ἀκροπότης δὲ Αἴσακος Ὀρθάων τε συνέστιχον, οἷς
μίαν ἄμφω Ἀμφίθεμις καὶ Φαῦνος ἐποιήσαντο πορείην,
εὐκεράῳ δὲ Φάνητι συνέμπορος ἦλθε Νομείων. Κενταύρων δ’
ἑτέρη διφυὴς κεκόρυστο γενέθλη, Κυπριάς, ὁππότε Κύπρις
ἐπέτρεχεν εἴκελον αὔραις ἴχνιον ἱμείροντος ἀλυσκάζουσα
τοκῆος, μὴ γενέτην ἀθέμιστον ἐσαθρήσειεν ἀκοίτην, Ζεὺς δὲ
πατὴρ ὑπόειξε γάμων ἄψαυστον ἐάσας ὠκυτέρην ἀκίχητον
ἀναινομένην Ἀφροδίτην· ἀντὶ δὲ Κυπριδίων λεχέων ἔσπειρεν
ἀρούρῃ παιδογόνων προχέων φιλοτήσιον ὄμβρον ἀρότρων· γαῖα
δὲ δεξαμένη γαμίην Κρονίωνος ἐέρσην ἀλλοφυῆ κερόεσσαν
ἀνηκόντιζε γενέθλην. τοῖσι κορυσσομένοισι συνέδραμον εἰν ἑνὶ
Βάκχαι, αἱ μὲν Μῃονίης ἀπὸ ῥωγάδος, αἱ δὲ κολώνης
ἠλιβάτων ἤιξαν ὑπὲρ Σιπύλοιο καρήνων. νύμφαι δ’ ἑλκεχίτωνες
Ὀρειάδες ἄρσενι θυμῷ λυσσάδες ἐρρώοντο σὺν εὐθύρσοισι
μαχηταῖς, αἵ τε παλιννόστων ἐτέων πολυδινέι νύσσῃ μηκεδανὸν
ζώεσκον ἐπὶ χρόνον, αἱ μὲν ἐρίπναις γείτονες οἰονόμων
ἐπιμηλίδες, αἱ δὲ λιποῦσαι ἄλσεα δενδρήεντα καὶ ἀγριάδος
ῥάχιν ὕλης, συμφυέες Μελίαι δρυὸς ἥλικος· αἳ τότε πᾶσαι
εἰς μόθον ἠπείγοντο συνήλυδες, αἱ μὲν ἑλοῦσαι τύμπανα
χαλκεόνωτα, Κυβηλίδος ὄργανα Ῥείης, αἱ δὲ κατηρεφέες
πλοκάμους ἑλικώδεϊ κισσῷ, ἄλλαι ἐμιτρώθησαν ἐχιδναίοισι
κορύμβοις· χειρὶ δὲ θύρσον ἄειρον ἀκαχμένον, αἷς τότε
Λυδαὶ μαινάδες ὡμάρτησαν ἀταρβέες εἰς μόθον Ἰνδῶν· ὧν
τότε Βασσαρίδες θιασώδεες ἴδμονι τέχνῃ κρείσσονες ἠπείγοντο
Διωνύσοιο τιθῆναι, αἴγλη Καλλιχόρη τε καὶ Εὐπετάλη καὶ Ἰώνη
καὶ Καλύκη γελόωσα Βρύουσά τε, σύννομος Ὥραις, Σειλήνη τε
Ῥόδη τε καὶ Ὠκυνόη καὶ Ἐρευθὼ Ἀκρήτη τε Μέθη τε, καὶ
ἕσπετο σύννομος Ἅρπῃ Οἰνάνθη ῥοδόεσσα καὶ ἀργυρόπεζα
Λυκάστη, Στησιχόρη Προθόη τε· φιλομμειδὴς δὲ γεραιὴ οἰνοβαρὴς
Τρυγίη πυμάτη κεκόρυστο καὶ αὐτή. κεκριμένον μὲν ἕκαστος
ἑὸν στρατὸν ἤγαγε Βάκχῳ, πάντων δ’ ἡγεμόνευε πυρίβρομος
Εἰραφιώτης ἀστράπτων ἀρίδηλος· ἐς ὑσμίνην δὲ χορεύων οὐ
σάκος, οὐ δόρυ θοῦρον ἐκούφισεν, οὐ ξίφος ὤμῳ, οὐ κυνέην
ἐπέθηκεν ἀκερσικόμοισιν ἐθείραις, χάλκεον ἀρραγέος κεφαλῆς
σκέπας, ἀλλὰ καρήνου ἄπλοκον ἐσφήκωσε δρακοντείῳ τρίχα
δεσμῷ, κράασι κυκλώσας βλοσυρὸν στέφος· ἀντὶ δὲ τυκτῆς
δαιδαλέης κνημῖδος ἕως ἐπιγουνίδος ἄκρης ἄργυφα πορφυρέοις
ἐπεθήκατο ταρσὰ κοθόρνοις, νεβρίδα λαχνήεσσαν ἐπὶ στέρνοιο
καθάψας, στικτὸν ἔχων θώρηκα, τύπον κεχαραγμένον ἄστρων· καὶ
χρυσέην λαγόνεσσι περίτροχον ἥρμοσε μίτρην. λαιῇ μὲν κέρας
εἶχε βεβυσμένον ἡδέος οἴνου, χρύσεον εὐποίητον, ἀπ’
οἰνοχύτου δὲ κεραίης ὄρθιος οἰνοπότοιο κατέρρεεν ὁλκὸς
ἐέρσης· χειρὶ δὲ κέντορα θύρσον, ἐελμένον οἴνοπι κισσῷ,
δεξιτερῇ κούφιζεν, ἐπ’ ἀκροτάτῳ δὲ κορύμβῳ χαλκοβαρὴς
πετάλοισι κατάσκιος ἦεν ἀκωκή. ἀλλ’ ὅτε δὴ Διόνυσος ἔσω
Κορυβαντίδος αὐλῆς χρύσεον εὐποίητον ἐδύσατο κόσμον Ἐνυοῦς,
εὔδια καλλείψας χοροτερπέος ἔνδια Ῥείης Μῃονίην παράμειβεν·
ὀρεσσιπόλοις δ’ ἅμα Βάκχαις δαίμονι βοτρυόεντι συνεσσεύοντο
μαχηταί· οἱ μὲν ἐυτροχάλοιο κυβερνητῆρες ἀπήνης φυταλιῆς
κομίσαντο νέης μοσχεύματα Βάκχου· πολλαὶ δ’ ἡμιόνων στίχες
ἤιον, ἀμφὶ δὲ νώτῳ νέκταρος ἀμπελόεντος ἐκούφισαν
ἀμφιφορῆας· καὶ βραδέων ἐπέθηκαν ὄνων τετληότι νώτῳ ῥήγεα
φοινικόεντα καὶ αἰόλα δέρματα νεβρῶν· ἄλλοι δ’ οἰνοποτῆρες
ἅμα χρυσέοισι κυπέλλοις ἀργυρέους κρητῆρας ἀγίνεον, ὅπλα
τραπέζης· καὶ χαροπῆς Κορύβαντες ἐποίπνυον ἀγχόθι φάτνης
αὐχένα πορδαλίων ζυγίῳ δήσαντες ἱμάντι, κισσοδέτοις δὲ
λέοντας ἐπιστώσαντο λεπάδνοις χεῖλος ἐπισφίγξαντες ἀπειλητῆρι
χαλινῷ. καὶ λασίην Κένταυρος ἔχων φρίσσουσαν ὑπήνην εἰς
ζυγὸν αὐτοκέλευστος ἑκούσιον αὐχένα τείνας ... καὶ Σατύρων
πολὺ μᾶλλον ἔχων πόθον ἡδέος οἴνου ἡμιτελὴς χρεμέτιζεν
ἀνὴρ κεκερασμένος ἵππῳ, ἱέμενος Διόνυσον ἑοῖς ὤμοισιν
ἀείρειν. καὶ θεὸς εὐόρπηκος ἐφήμενος ἄντυγι δίφρου
Σαγγαρίου παρὰ χεῦμα, περὶ Φρύγα κόλπον ἀρούρης, λαϊνέης
Νιόβης παρεμέτρεε πενθάδα πέτρην· καὶ λίθος Ἰνδὸν ὅμιλον
ἐριδμαίνοντα Λυαίῳ δακρυόεις ὁρόων βροτέην πάλιν ἴαχε
φωνήν· Μὴ μόθον ἐντύνητε θεημάχον, ἄφρονες Ἰνδοί, παιδὶ
Διός, μὴ Βάκχος ἀπειλείοντας Ἐνυὼ λαϊνέους τελέσειε καὶ
ὑμέας, ὥς περ Ἀπόλλων, μυρομένους τύπον ἶσον ἐμῇ
πετρώδεϊ μορφῇ, μὴ ποταμοῦ παρὰ χεῦμα φερώνυμον Ἰνδὸν
Ὀρόντην γαμβρὸν ἐσαθρήσητε δεδουπότα Δηριαδῆος. Ῥείη χωομένη
δύναται πλέον ἰοχεαίρης· Φοίβου φεύγετε Βάκχον ἀδελφεόν·
αἰδέομαι γὰρ Ἰνδῶν κτεινομένων ἀλλότρια δάκρυα λείβει. τοῖα
λίθον βοόωντα πάλιν σφρηγίσσατο σιγή. καὶ θεὸς ἀμπελόεις
φρυγίης μετὰ πέζαν ἐρίπνης Ἀσκανίης ἐπέβαινεν. ὁμηγερέες
δὲ πολῖται πάντες, ὅσοις Ἰόβακχος ἑὴν ὤρεξεν ὀπώρην, καὶ
τελετὰς ἐδέχοντο καὶ ἠσπάζοντο χορείας, αὐχένα δοχμώσαντες
ἀνικήτῳ Διονύσῳ, εἰρήνης ἐθέλοντες ἀναιμάκτοιο γαλήνην·
Βάκχων τοῖος ἔην κερόεις στρατός, οἷς ἅμα Βάκχαι εἰς
μόθον ὡπλίζοντο. φιλαγρύπνῳ δὲ Λυαίῳ πάννυχος ἀστερόεντα
πυρίτροχον ὁλκὸν ὑφαίνων οὐρανὸς ἐβρόντησεν, ἐπεὶ τότε
μάρτυρι πυρσῷ νίκης Ἰνδοφόνοιο τέλος μαντεύσατο Ῥείη. εἰς
ἐνοπὴν δ’ ἠῷος ἔβη θεὸς ὕβριν ἐλαύνων ἀνδρῶν κυανέων,
ἵνα δούλιον αὐχένα Λυδῶν καὶ Φρυγίης ναετῆρα καὶ Ἀσκανίης
πολιήτην κοιρανίης δασπλῆτος ἀποζεύξειε λεπάδνων. τοῖς τότε
Βάκχος ἔπεμπε δύω κήρυκας Ἐνυοῦς ἀγγελίην ἐνέπειν, ἢ
φευγέμεν ἢ πολεμίζειν· καί σφισι νισσομένοισι συνέστιχεν
αἰγίβοτος Πάν, στῆθος ὅλον σκιόωντα φέρων πώγωνα κομήτην.
Ἥρη δ’ ὠκυπέδιλος, ἐειδομένη δέμας Ἰνδῷ, οὐλοκόμῳ
Μελανῆι μὴ οἴνοπα θύρσον ἀείρειν Ἀστράεντα κέλευε,
δορυσσόον ὄρχαμον ἀνδρῶν, μηδὲ φιλακρήτων Σατύρων ἀλάλαγμα
γεραίρειν, ἀλλὰ μάχην ἄσπονδον ἀναστῆσαι Διονύσῳ· καί τινα
μῦθον ἔειπε παραιφαμένη πρόμον Ἰνδῶν· Ἡδὺς ὁ δειμαίνων
ἁπαλὴν στίχα θηλυτεράων. Ἀστράεις, πολέμιζε· κορύσσεο καὶ
σύ, Κελαινεῦ, χαλκὸν ἔχων τμητῆρα κορυμβοφόρου Διονύσου·
ἔγχεϊ δ’ οὐ πέλε θύρσος ὁμοίιος. ἀλλά, Κελαινεῦ, Δηριάδην
πεφύλαξο μεμηνότα, μή σε δαμάσσῃ οὐτιδανὴν ἀσίδηρον
ἀλυσκάζοντα γυναῖκα. ὣς φαμένη παρέπεισε, καὶ ἠέρα δύσατο
δαίμων, μητρυιὴ κοτέουσα μενεπτολέμῳ Διονύσῳ. καὶ βρομίου
κήρυκες ἀπήλυθον· ἀγχιφανὴς δὲ Ἀστράεις ὑπέροπλος, ἔχων
ἄστοργον ἀπειλήν, μαίνετο βουκεράους Σατύρους καὶ Πᾶνα
διώκων, μειλιχίου κήρυκας ἀτιμάζων Διονύσου. οἱ δὲ
παλιννόστοιο ποδὸς δειδήμονι ταρσῷ φύξιον ἴχνος ἔκαμψαν
ἐγερσιμόθῳ Διονύσῳ. καὶ στρατὸν ὥπλισε Βάκχος ἐς
ἀντιπόρων στίχας Ἰνδῶν. οὐδὲ λάθε ζοφόεντα Κελαινέα θῆλυς
Ἐνυώ, ἀλλὰ θορὼν ἀκίχητος ὅλον στρατὸν ὥπλισεν Ἰνδῶν·
καὶ θρασὺς Ἀστράεις, μενεδήιον οἶστρον ἀέξων, Ἀστακίδος
κελάδοντα περὶ ῥόον ἵστατο λίμνης, δέγμενος ἀμπελόεντος
ἐπηλυσίην Διονύσου. ἀλλ’ ὅτε δὴ διδύμης στρατιῆς ἑτερόζυγι
λαῷ ἀμφοτέρων στίχα πᾶσαν ἐκόσμεον ἡγεμονῆες, κλαγγῇ μὲν
ζοφόεντες ἐπὶ κλόνον ἤιον Ἰνδοί, Θρηικίοις γεράνοισιν
ἐοικότες, εὖτε φυγοῦσαι χειμερίην μάστιγα καὶ ἠερίου χύσιν
ὄμβρου Πυγμαίων ἀγεληδὸν ἐπαΐσσουσι καρήνοις Τηθύος ἀμφὶ
ῥέεθρα, καὶ ὀξυόεντι γενείῳ οὐτιδανῆς ὀλέκουσι λιποσθενὲς
αἷμα γενέθλης, ἱπτάμεναι νεφεληδὸν ὑπὲρ κέρας Ὠκεανοῖο·
εἰς ἐνοπὴν δ’ ἑτέρωθεν ἐβακχεύοντο μαχηταί, ἀκλινέες
θεράποντες ἐγερσιμόθου Διονύσου· Βασσαρίδων δὲ φάλαγγες
ἐπέρρεον· ἀγρομένων δὲ ἡ μὲν ἐχιδναίῳ κεφαλὴν ἐζώσατο
δεσμῷ, ἡ δὲ διεσφήκωσε κόμην εὐώδεϊ κισσῷ, ἄλλη
χαλκοφόρῳ παλάμην ἐκορύσσετο θύρσῳ οἰστρομανής, ἑτέρη δὲ
κατ’ αὐχένος ἄμμορα δεσμῶν μηκεδανῆς μεθέηκε καθειμένα
βόστρυχα χαίτης, Μαιναλὶς ἀκρήδεμνος, ἐπ’ ἀμφοτέρων δέ οἱ
ὤμων ἀπλεκέας πλοκαμῖδας ἀνερρίπιζεν ἀήτης· ἄλλη ῥόπτρα
τίνασσε συνήορα δίζυγι χαλκῷ πλοχμοὺς εἱλικόεντας
ἐπαιθύσσουσα καρήνῳ· ἄλλη δ’ ἐν παλάμῃσι, κατάσχετος
ἅλματι λύσσης, ὄρθιον ἐσμαράγησε μόθων ἀντίκτυπον ἠχώ,
χερσὶ περικροτέουσα βαρύβρομα νῶτα βοείης· καὶ πέλεν ἔγχεα
θύρσα, καλυπτομένη δὲ πετήλοις δούρατος ἀμπελόεντος ἔην
χαλκήλατος αἰχμή· ἡ δὲ δαφοινήεντος ἐφιμείρουσα κυδοιμοῦ
ὠμοβόρων ἔζευξεν ἐπ’ αὐχένι δεσμὰ δρακόντων· ἄλλη
ποικιλόνωτον ἐπὶ στέρνοιο καλύπτρην πορδαλίων, ἑτέρη δὲ κατὰ
χροὸς οἶα χιτῶνα στικτὰ φιλοσκοπέλων ἐνεδύσατο δέρματα
νεβρῶν, δαιδαλέης ἐλάφοιο περισφίγξασα καλύπτρην· ἄλλη
σκύμνον ἔχουσα δασυστέρνοιο λεαίνης ἀνδρομέῳ γλαγόεντι νόθῳ
πιστώσατο μαζῷ· καί τις ὄφιν τριέλικτον ἀπήμονι δήσατο
κόλπῳ ἐνδόμυχον ζωστῆρα, κεχηνότα γείτονι μηρῷ, μείλιχα
συρίζοντα, φιλακρήτοιό τε κούρης ὑπναλέης ἄγρυπνον
ὀπιπευτῆρα κορείης· ἄλλη ταρσὰ φέρουσα κατ’ οὔρεα γυμνὰ
πεδίλων, ποσσὶ βάτους πατέουσα καὶ ὀξυέθειρας ἀκάνθας,
θηγαλέῃ στατὸν ἴχνος ἐπεστήριξεν ἀχέρδῳ· καί τις
ἐπαΐξασα τανυκνήμιδι καμήλῳ καμπύλον ἀμητῆρι διέθρισεν
αὐχένα θύρσῳ, καὶ τυφλοῖσι πόδεσσι περιπταίουσα κελεύθῳ
ἡμιφανὴς πεφόρητο, πολυγνάμπτῳ δὲ πορείῃ φοιταλέης ἀκάρηνον
ἐπείγετο σῶμα καμήλου, καὶ σφαλερῇ πλήσσουσα βαθυνομένην
χθόνα χηλῇ ὕπτιος αὐτοκύλιστος ἐπωλίσθησε κονίῃ· ἄλλη δ’
ἴχνος ἄγουσα βοοτρόφον εἰς ῥάχιν ὕλης ἄσχετα μαινομένοιο
δορῆς ἐδράξατο ταύρου, καὶ βλοσυροῖς ὀνύχεσσι χαρασσομένης
ἀπὸ δειρῆς ταυρείην ἀτόρητον ἀπεφλοίωσε καλύπτρην· ἄλλη δ’
ἔγκατα πάντα διήφυσεν· ἦν δὲ νοῆσαι παρθένον ἀκρήδεμνον
ἀσάμβαλον ὑψόθι πέτρης τρηχαλέῳ πρηῶνι περισκαίρουσαν
ἐρίπνης· οὐ σκοπιὴν δ’ ἔφριξε δυσέμβατον, οὐ πόδα κούρης
ὀξυπαγὴς ἀπέδιλον ὄνυξ ἐχάραξε κολώνης. πολλὴ δ’ ἔνθα καὶ
ἔνθα παρ’ Ἀστακίδος στόμα λίμνης Ἰνδῴη δεδάικτο γονὴ
Κουρῆτι σιδήρῳ. δυσμενέων δὲ φάλαγγας ἐκυκλώσαντο μαχηταὶ
τεύχεσιν ἀντιτύποισι, φερεσσακέος δὲ χορείης ῥυθμὸν
ἐμιμήσαντο ποδῶν ἑλικώδεϊ παλμῷ· καὶ λασίῃ παλάμῃ
σκοπιὴν λοφόεσσαν ἀείρων, οὔρεος ἄκρα κάρηνα ταμών,
ἐκορύσσετο Ληνεύς, πέμπων ὀκριόεσσαν ἐπ’ ἀντιβίοισιν
ἀκωκήν· Βάκχη δ’ ἀμφαλάλαζε, καὶ ἀμπελόεσσαν ἀκωκὴν
Βασσαρὶς ἠκόντιζε, μελαρρίνου δὲ γενέθλης ἄρσενα πολλὰ
κάρηνα δαΐζετο θήλεϊ θύρσῳ. καὶ φονίῳ θρασὺν ἄνδρα
διατμήγουσα κορύμβῳ Εὐπετάλη κεκόρυστο, φιλοσταφύλῳ δὲ
πετήλῳ κέντορα κισσὸν ἔπεμπεν ἀλοιητῆρα σιδήρου· Στησιχόρη
δ’ εὔβοτρυς ἐπεσκίρτησε κυδοιμῷ, καὶ δηίων ἔσσευε γένος
ῥηξήνορι ῥόμβῳ κύμβαλα δινεύουσα βαρύβρομα δίζυγι χαλκῷ.
καὶ πολὺς ἀμφοτέροισιν ἔην μόθος· ἔβρεμε σύριγξ, σύριγξ
ἐγρεκύδοιμος, ἐπέκτυπε δ’ αὐλὸς Ἐνυοῦς, Βασσαρίδες δ’
ὀλόλυξαν· ἐγειρομένου δὲ κυδοιμοῦ βρονταίοις πατάγοισι μέλας
μυκώμενος ἀὴρ ἐκ Διὸς ἐσσομένην Βρομίῳ μαντεύσατο νίκην.
καὶ πολὺς ἑσμὸς ἔπιπτεν· ὅλη δ’ ἐρυθαίνετο λύθρῳ ὑγρῷ
διψὰς ἄρουρα, καὶ Ἀστακίδος στόμα λίμνης αἱμοβαφὲς
κελάρυζε, φόνῳ κεκερασμένον Ἰνδῶν. Ἀντιβίους δ’ ᾤκτειρε
θεὸς φιλοπαίγμονι θυμῷ καὶ προχοαῖς κατέχευε μέθης γέρας, ἐκ
δὲ ῥοάων χιονέην ἤμειψε φυὴν ξανθόχροον ὕδωρ, καὶ ποταμὸς
κελάρυζε μελίρρυτα χεύματα σύρων, καὶ προχοὰς ἐμέθυσσεν·
ἀμειβομένων δὲ ῥοάων ἔπνεον ἀρτιχύτοιο μέθης εὐώδεες
αὖραι· ὄχθαι ἐφοινίσσοντο· πιὼν δέ τις Ἰνδὸς ἀγήνωρ τοίην
ἐκ στομάτων πολυθαμβέα ῥήξατο φωνήν· Ξεῖνον ἴδον καὶ
ἄπιστον ἐγὼ ποτόν, οὐ γλάγος αἰγῶν ἄργυφον οὐ πέλε
τοῦτο, καὶ οὐ μέλαν οἷά περ ὕδωρ, οὐδέ μιν οἷον ὄπωπα
πολυτρήτοις ἐνὶ σίμβλοις βουβήεσσα μέλισσα λοχεύεται ἡδέι
κηρῷ· ἀλλὰ νόον τέρπουσαν ἔχει καλλίπνοον ὀδμήν. ἀνὴρ
διψαλέος πολυθαλπέι καύματος ἀτμῷ, βαιὸν ἑαῖς παλάμῃσιν
ἀφυσσάμενος χυτὸν ὕδωρ λαίλαπα καρχαλέης ἀποσείεται αὐτίκα
δίψης· καὶ μέλι μᾶλλον ἔχει ταχινὸν κόρον· ἆ μέγα θαῦμα,
τοῦτο πιὼν ἐθέλω πιέειν πάλιν· ἀμφότερον γὰρ καὶ γλυκερὸν
τόδε χεῦμα καὶ οὐ κόρον ἀνδράσι τίκτει. ἥβη, κάλπιν ἄειρε
καὶ ἔρχεο δεῦρο λαβοῦσα Τρώιον οἰνοχόον, ζαθέων δρηστῆρα
κυπέλλων, ὄφρα μελιρραθάμιγγος ἀφυσσάμενος ποταμοῖο Ζηνὸς
ὅλους κρητῆρας ἀναπλήσῃ Γανυμήδης. δεῦτε, φίλοι, γεύσασθε
μελισταγέος ποταμοῖο. ἐνθάδε παπταίνω τύπον αἰθέρος·
αὐτόχυτον γὰρ κεῖνο, τό περ καλέουσι Διὸς πόμα, νέκταρ
Ὀλύμπου νηιάδες χθονίοισιν ἀναβλύζουσι ῥεέθροις. πέμπτῳ καὶ
δεκάτῳ βριαρὴν Νίκαιαν ἀείδω, θηροφόνον ῥοδόπηχυν
ἀπειλήτειραν Ἐρώτων. ὣς φαμένου νεφεληδὸν ἐπέρρεον αἴθοπες
Ἰνδοὶ ἀμφὶ ῥόον ποταμοῖο μελίπνοον· ὧν ὁ μὲν αὐτῶν
ἀγχιβάτης στατὸν ἴχνος ἐπ’ ἰλύι δισσὸν ἐρείσας ἡμιφανὴς
ἕστηκε, καὶ ὀμφαλὸν ὕδατι δεύων, κυρτὸς ἔσω ποταμοῖο
κεκυφότα νῶτα τιταίνων, χερσὶ βαθυνομένῃσι μελισταγὲς ἤφυσεν
ὕδωρ· ὃς δὲ παρὰ προχοῇσι, κατάσχετος αἴθοπι δίψῃ,
πορφυρέῳ προβλῆτα γενειάδα κύματι βάπτων, στῆθος ἐφαπλώσας
ποταμηίδος ὑψόθεν ὄχθης, οἰγομένοις στομάτεσσιν ἀνείρυσεν
ἰκμάδα Βάκχου· πρηνὴς δ’ ἄλλος ἔην πελάσας στόμα γείτονι
πηγῇ, καὶ διερὰς δαπέδῳ ψαμαθώδεϊ χεῖρας ἐρείσας χείλεσι
διψαλέοισιν ἐδέχνυτο δίψιον ὕδωρ· ἄλλοι δ’ ὀστρακόεντι
μέθην ἀρύοντο κυπέλλῳ, πυθμένα κουφίζοντες ἐαγότος
ἀμφιφορῆος· καὶ πολὺς ἑσμὸς ἔπινεν ἐρευθιόωντι ῥεέθρῳ
κισσυβίῳ προχέων ποταμηίδος ὄγκον ἐέρσης, μηλονόμων
ἄγραυλον ἔχων δέπας. ἀντιβίων δὲ οἶνον ἐρευγομένων
πολυχανδέος ἀνθερεῶνος ὄμμασι δερκομένοισιν ἐδιπλώθησαν
ἐρίπναι, καὶ βλεφάροις δοκέεσκον ἰδεῖν διδυμόζυγον ὕδωρ.
καὶ προχοὴ κελάρυζε φιλακρήτου ποταμοῖο ξανθὸν ἀναβλύζουσα
μέθης ῥόον· ἡδυπότου δὲ οἰνάδος ἠρεύγοντο ῥοὰς εὐώδεες
ὄχθαι. δυσμενέας δ’ ἐμέθυσσε χάλις ῥόος. ἔνθά τις ἀνὴρ
Ἰνδὸς ἀμερσινόοιο μέθης δεδονημένος οἴστρῳ εἰς ἀγέλην
ἤιξε, καὶ εὐπετάλῳ παρὰ λόχμῃ ταῦρον ἀπειλητῆρα μετήγαγε
δέσμιον ἕλκων, διχθαδίων κεράων κεχαραγμένον ἄκρον ἐρύσσας
τολμηραῖς παλάμαις, διδυμάονος οἷα κεραίης ταυροφυῆ Διόνυσον
ὑπὸ ζυγὰ δούλια σύρων· ἄλλος ἔχων δασπλῆτα σιδηρείης γένυν
ἅρπης αἰγὸς ὀρεσσινόμοιο διέθρισεν ἀνθερεῶνα, θηγαλέῳ
δρεπάνῳ δεδαϊγμένον, οἷά τε δειρὴν Πανὸς ἐυκραίροιο ταμὼν
γαμψώνυχι χαλκῷ· ἄλλος ἀπηλοίησε βοῶν κεραελκέα φύτλην,
οἷά περ ἀμώων Σατύρων ταυρώπιδα μορφήν, ὃς δὲ τανυκραίρων
ἐλάφων ἐδίωκε γενέθλην στικτῆς εἰσορόων πολυδαίδαλον εἶδος
ὀπωπῆς, οἷά τε Βασσαρίδων ὀλέκων στίχα· δαιδαλέαις γὰρ
νεβρίσιν ἰσοτύποισι παρεπλάγχθησαν ὀπωπαί· καὶ φονίαις
λιβάδεσσιν ὅλον θώρηκα μιαίνων Ἰνδὸς ἀκοντιστῆρι μέλας
ἐρυθαίνετο λύθρῳ. καί τις ὁμοκλήσας ἐκορύσσετο γείτονι
δένδρῳ μαστίζων ἑκάτερθε, καὶ εἰαρινοῖσι δοκεύων σειομένην
ἀνέμοισι φυτῶν ἑλικώδεα χαίτην ἁβροκόμων ὄρπηκας ἀπηλοίησε
κορύμβων, φύλλα διασχίζων λασίης δρυός, οἷα μαχαίρῃ πλοχμὸν
ἀκερσικόμοιο διατμήγων Διονύσου, μαρνάμενος πετάλοισι καὶ οὐ
Σατύροισιν ἐρίζων, τερπωλὴν ἀνόνητον ἔχων σκιοειδέι νίκῃ.
μαίνετο δ’ ἀντιβίων ἕτερος χορός· ἀντὶ δὲ λόγχης ὃς μὲν
ἑλὼν βαρύδουπον ἐπωμαδίῳ τελαμῶνι τύμπανον ἠέρταζε, καὶ
ἀμφιπλῆγι βοείῃ δίζυγον ἐσμαράγησε μέλος χαλκόκροτον ἠχώ·
ὃς δὲ πολυτρήτοιο βοῇ δεδονημένος αὐλοῦ ἄστατος
εἱλικόεντι ποδῶν βακχεύετο παλμῷ· καί τις ἀπειρήτοις ἐπὶ
χείλεσι λωτὸν ἐρείσας δίθροον ἁρμονίην ἐμελίζετο Μυγδόνος
αὐλοῦ· γηραλέου δὲ φυτοῖο θορὼν παρὰ γείτονι ῥίζῃ γλαυκὸν
ἐυρραθάμιγγος ἀνείρυσε θαλλὸν ἐλαίης ὄμβρῳ ἐερσήεντι
διάβροχον, οἷα πιέζων οἰνωπῇ ῥαθάμιγγι Μαρωνίδος ἄκρον
ὑπήνης. ἄλλοι σὺν ξιφέεσσι, σὺν ἔγχεσι, σὺν τρυφαλείαις
ἄσχετα βακχευθέντες ἀμερσινόῳ φρένας οἴνῳ ὄργια μιμήσαντο
φερεσσακέων Κορυβάντων, ἴχνια δινεύοντες ἐνόπλιον ἀμφὶ
χορείην· καὶ παλάμης ἑλικηδὸν ἀμοιβαίῃσιν ἐρωαῖς ἀσπίδες
ἐκρούοντο κυβιστητῆρι σιδήρῳ· ἄλλος ὀπιπεύων θιασώδεος
ὄργια Μούσης μιμηλὴν Σατύροισι συνεσκίρτησε χορείην· καί τις
ἀρασσομένης ἀίων κελάδημα βοείης μείλιχον ἦθος ἔδεκτο,
φιλοσμαράγῳ δὲ μενοινῇ ῥιγεδανὴν ἀνέμοισιν ἑὴν ἔρριψε
φαρέτρην, λύσσαν ἔχων· ἕτερος δὲ γυναιμανέων πρόμος Ἰνδῶν
ἀπλεκέος πλοκαμῖδος ἑλὼν ὑψαύχενα Βάκχην, παρθενικὴν
ἀδάμαστον ἀτάσθαλον εἰς γάμον ἕλκων, σφίγξεν ὑπὲρ
δαπέδοιο, τανυσσάμενος δὲ κονίῃ χερσὶν ἐρωμανέεσσιν
ἀπεσφρηγίσσατο μίτρην, ἐλπίδι μαψιδίῃ πεφορημένος· ἐξαπίνης
γὰρ ὄρθιος εἷρπε δράκων ὑποκόλπιος ἰξύι γείτων, δυσμενέος
δ’ ἤιξε κατ’ αὐχένος, ἀμφὶ δὲ δειρῇ οὐραίαις ἑλίκεσσιν
ἀνέπλεκε κυκλάδα μίτρην· ταρβαλέοις δὲ πόδεσσι φυγὼν
μελανόχροος ἀνὴρ θερμὸν ἀνυμφεύτων ἀπεσείσατο κέντρον
Ἐρώτων, αὐχένιον φορέων ὀφιώδεος ὁρμὸν ἀκάνθης. ὄφρα μὲν
οἰνωθέντες ἐν οὔρεσιν ἔτρεχον Ἰνδοί, τόφρα δὲ νήδυμος
Ὕπνος ἑὸν πτερὸν οὖλον ἑλίξας ἀκλινέων σφαλεροῖσιν
ἐπέχραεν ὄμμασιν Ἰνδῶν, εὔνασε δ’ οἰστρηθέντας ἀμετρήτῳ
νόον οἴνῳ, Πασιθέης γενετῆρι χαριζόμενος Διονύσῳ· ὧν ὁ
μὲν ὕπτιος εὗδεν ἄνω νεύοντι προσώπῳ ὑπναλέῳ μυκτῆρι
μεθυσφαλὲς ἄσθμα τιταίνων, ὃς δὲ βαρυνομένην κεφαλὴν
ἐπεθήκατο πέτρῳ, νωθρὸς ἐυκροκάλῳ ποταμηίδι κείμενος
ὄχθῃ, ἠματίοις δ’ ὀάριζε νοοπλανέεσσιν ὀνείροις ὀρθὰ περὶ
κροτάφοισι πεπηγότα δάκτυλα βάλλων· πρηνὴς δ’ ἄλλος ἔην
τετανυσμένος, εἶχε δὲ δισσὴν χεῖρα καθιεμένην ἰσοελκέα
δίζυγι μηρῷ· καί τις ἑῆς παλάμης κεφαλὴν ἐπερείσατο καρπῷ
οἶνον ἀναβλύζων· ὁ δὲ καμπύλα γυῖα συνάπτων, ὡς ὄφις
ἀμφιέλικτος, ἐκέκλιτο, λοξὸς ἰαύων. καὶ χορὸς ἀντιβίων
πεφορημένος εἰς ῥάχιν ὕλης, ὃς μὲν ὑπὸ δρυὸς εὗδεν, ὁ
δὲ πτελέης ὑπὸ θάμνῳ, ἄλλος ἐπὶ πλευρῇσι πεσὼν ἐκλίνετο
φηγῷ, λαιὴν ὀφρυόεντι βαλὼν ἐπὶ χεῖρα μετώπῳ· καὶ πολὺς
ἑσμὸς ἴαυε λάλος νέκυς, ἠέρι πέμπων ἀλλοίης ἀχάλινον
ἀσημάντου θρόον ἠχοῦς οἰνοβαρὴς· ἕτερος δὲ τινασσομένοιο
καρήνου γηραλέης πλατὺ νῶτον ἐπέτρεπε πυθμένι δάφνης· τὸν δὲ
βαρὺ κνώσσοντα βαθυστρώτων ἐπὶ λέκτρων ἀκροκόμου φοίνικος ἢ
εὐώδινος ἐλαίης ῥιπίζων ἀνέμοισιν ἕλιξ ἐπεσύρισεν ὄρπηξ·
καί τις ὑπὲρ δαπέδοιο χυτῇ τετάνυστο κονίῃ, ἄκρα ποδῶν
προχοῇσι κατακλύζων ποταμοῖο· ἄλλος ἀπειρήτοιο μέθης
βακχεύετο παλμῷ, καὶ κεφαλὴν βαρύθουσαν ἐπέτρεπε γείτονι
πεύκῃ· ἄλλου φυσιόωντος ἐσείετο νεῦρα μετώπου. καὶ δηίους
κνώσσοντας ἰδὼν γελόωντι προσώπῳ Βάκχος ἄναξ ἀγόρευε, χέων
σημάντορα φωνήν· Ἰνδοφόνοι θεράποντες ἀνικήτου Διονύσου,
νόσφι μόθου σφίγξαντες ἀολλέας υἱέας Ἰνδῶν πάντας
ἀναιμάκτῳ ζωγρήσατε δηιοτῆτι· καὶ βριαρῷ γόνυ δοῦλον
ὑποκλίνας Διονύσῳ Ἰνδὸς ὑποδρήσσειεν ἐμῇ θιασώδει Ῥείῃ,
σείων οἴνοπα θύρσον, ἀπορρίψας δὲ θυέλλαις ἀργυρέην κνημῖδα
πόδας σφίγξειε κοθόρνοις, καὶ κεφαλὴν στέψειεν ἐμῷ κισσώδεϊ
δεσμῷ, γυμνώσας πλοκαμῖδας ἀερσιλόφου τρυφαλείης, καὶ πολέμων
ἀλάλαγμα λιπὼν καὶ δούριον ἠχὼ εὔιον ἀείσειε κορυμβοφόρῳ
Διονύσῳ. ὣς φαμένου δρηστῆρες ἐποίπνυον· ὧν ὁ μὲν αὐτῶν
αὐχένι δυσμενέων ὀφιώδεα δεσμὸν ἑλίξας εἷλκε δρακοντείῃ
πεπεδημένον ἀνέρα σειρῇ, ἄλλος ἑλὼν λασίης κεχαλασμένον
ὁλκὸν ὑπήνης ἄνδρα βαθυσμήριγγος ἀνείρυσεν ἀνθερεῶνος· καί
τις ἑὰς παλάμας τανύσας σκολιότριχι κόρσῃ ἀνέρα δουρίκτητον
ἀδέσμιον εἷλκεν ἐθείρης· ἄλλος ὁμοπλέκτους παλάμας περί
νῶτα καθάψας δήιον εἱλικόεντι λύγων μιτρώσατο δεσμῷ
αὐχενίῳ· τρομερῷ δὲ Μάρων ἐλελίζετο παλμῷ ὤμῳ γηραλέῳ
βεβαρημένον Ἰνδὸν ἀείρων· ἄλλος ἀκοντιστῆρα λαβὼν
βεβιημένον ὕπνῳ, δεσμῷ βοτρυόεντι περίπλοκον αὐχένα σύρων,
στικτῶν πορδαλίων ὑπὲρ ἄντυγα θήκατο δίφρων· ἄλλου
κεκλιμένοιο φιλεύιος ἑσμὸς ἀλήτης χεῖρας ὀπισθοτόνους
ἀλύτῳ σφηκώσατο δεσμῷ, καὶ λοφίης ἐπέβησεν ἀκαμπτοπόδων
ἐλεφάντων· καὶ πολὺς εὐκύκλοιο λαβὼν τελαμῶνα βοείης Ἰνδὸν
ἐπωμαδίῳ πεπεδημένον εἶχεν ἱμάντι. καί τις ἀερτάζουσα
καλαύροπα μηλοβοτῆρος Βασσαρίς, ἀφριόωσα λαθίφρονι κύματι
λύσσης, Ἰνδὸν ἐρευνητῆρα βαθυπλούτοιο θαλάσσης τολμηρῇ
παλάμῃ πολυκαμπέος εἷλκεν ἐθείρης δούλιον εἰς ζυγόδεσμον.
ἐπειγομένου δὲ Λυαίου δήιον εὐθώρηκα σιδήρεος εἶχεν
Ἐρεχθεὺς ὤμοις ἀκλινέεσσι· μεθυσφαλέος δὲ φορῆος θῆρα
κελαινόρρινον ὀρεστιὰς ἤλασε Βάκχη, ἰσχία μαστίζουσα
δορικτήτων ἐλεφάντων· καὶ χρυσέην Ὑμέναιος ἀνηέρταζε βοείην
ἀνέρα συλήσας χρυσάσπιδα, γηθόσυνος δὲ κοῦρον ἐρωμανέεσσιν
ἐδέρκετο Βάκχος ὀπωπαῖς τεύχεσιν ὑπναλέοιο καταυγάζοντα
φορῆος· καὶ νέος ἠκόντιζεν ἐν ἔντεσιν ὄλβιον αἴγλην, ὡς
Λυκίου Γλαύκοιο λαβὼν ἀμάρυσσε μαχηταῖς, ἀφνειοῖς σακέεσσιν
ἀπαστράπτων, Διομήδης. ἄλλους δ’ ἀντιβίους στρατιὴ ληίσσατο
Βάκχων, νήδυμον ὕπνον ἔχοντας ὁμόστολον ἡδέος οἴνου.
ἔνθά τις ἀγκυλότοξος, ἐρημάδι σύννομος ὕλῃ, παρθένος
Ἀστακίδεσσιν ὁμότροφος ἤνθεε Νύμφαις καλλιφυὴς Νίκαια,
λαγωβόλος Ἄρτεμις ἄλλη, ἀλλοτρίη φιλότητος, ἀπειρήτη
Κυθερείης, θῆρας ὀιστεύουσα καὶ ἰχνεύουσα κολώναις· οὐδὲ
μυχῷ θυόεντι καλύπτετο παρθενεῶνος. καί οἱ ἐνὶ σκοπέλοισιν
ἐρημονόμῳ παρὰ πέζῃ ἠλακάτη πέλε τόξον, ἀεὶ δέ οἱ
ἔνδοθι λόχμης μηκεδανοὶ κλωστῆρες ἔσαν πτερόεντες ὀιστοί,
καὶ σταλίκων ξύλον ὀρθὸν ὀρειάδος ἱστὸς Ἀθήνης· καὶ
καθαρῇ συνάεθλος ὁμίλεεν ἰοχεαίρῃ, καὶ λίνον ἐν
σκοπέλοισιν ἀνέπλεκεν ἠθάδος ἄγρης νήματος ἀσκητοῖο
φιλαίτερον· οὔ ποτε τόξῳ ποικίλον εἶδος ἔχοντος ἀνάλκιδος
ἥπτετο νεβροῦ, δορκάδας οὐκ ἐδίωκε, καὶ οὐκ ἔψαυε λαγωοῦ,
ἀλλὰ περιζεύξασα δαφοινήεντι χαλινῷ γλαυκὰ δασυστέρνων
ἐπεμάστιε νῶτα λεόντων, πολλάκι δ’ ἔγχος ἄειρε καταντία
λυσσάδος ἄρκτου· μέμφετο δ’ ἰοχέαιραν ἑκηβόλον, ὅττι
λιποῦσα στικτῶν πορδαλίων γενεὴν καὶ φῦλα λεόντων οὐτιδαναῖς
ἐλάφοισιν ἑὴν ἔζευξεν ἀπήνην. οὐδὲ μύρῳ μεμέλητο,
μελικρήτων δὲ κυπέλλων ὑδατόεν προβέβουλε χαραδραίης πόμα
πηγῆς ψυχρὸν ὕδωρ προχέουσα· καὶ αὐτορόφῳ κενεῶνι κούρης
δύσβατος οἶκος ἐρημάδες ἦσαν ἐρίπναι· πολλάκι δ’
εὐκαμάτοιο μετὰ δρόμον ἠθάδος ἄγρης πορδαλίων σχεδὸν ἧστο,
μιῇ δ’ ὑπὸ κοιλάδι πέτρῃ μίμνε μεσημβρίζουσα λεχωίδος ἄγχι
λεαίνης· ἡ δὲ γαληναίῃσιν ὑπ’ ὀφρύσι μειλιχίη θὴρ
ἀδρύπτοις γενύεσσι δέμας λιχμάζετο κούρης, καὶ κινυρῆς μίμημα
κυνὸς δειδήμονι λαιμῷ ὠμοτόκου στόμα λάβρον ὑπεκνυζᾶτο
λεαίνης χείλεϊ φειδομένῳ, δοκέων δέ μιν Ἄρτεμιν εἶναι εἰς
πέδον ἱκεσίοιο καθελκομένοιο καρήνου αὐχένι λαχνήεντι λέων
ἐκλίνετο νύμφῃ. καί τις ἐνὶ ξυλόχοις ὀρεσίτροφος ἤνθεε
βούτης, ἰθυτενής, περίμετρος, ὑπέρτερος ἥλικος ἥβης·
οὔνομά οἱ πέλεν Ὕμνος, ὃς ἀγριάδος μέσον ὕλης ἱμερτὰς
ἐνόμευε βόας παρὰ γείτονι κούρῃ· καὶ νομίην ἐρατῇσι
καλαύροπα χερσὶ τινάσσων εἰς βαθὺν ἦλθεν ἔρωτα καὶ οὐκέτι
τέρπετο ποίμνῃ, εἴκελος Ἀγχίσῃ ῥοδοειδέι, τοῦ ποτε Κύπρις
ἀργεννὴν ἐνόμευεν ὀρεσσινόμων στίχα ταύρων κεστὸν
ἐλαφρίζουσα βοοσσόον· ἀμφὶ δὲ λόχμην βουκόλος ἀγρώσσουσαν
ἰδὼν χιονώδεα κούρην οὐ βοέης ἀγέλης ἐμπάζετο· φοιταλέη δὲ
εἰς ἕλος αὐτοκέλευστος ἐβόσκετο πόρτις ἐρήμη ἀρχαίου
δυσέρωτος ἀποπλαγχθεῖσα νομῆος, καὶ δαμάλη πεφόρητο
περισκαίρουσα κολώναις ποιμένα μαστεύουσα· νέος δ’ ἐπλάζετο
βούτης παρθενικῆς ὁρόων ῥοδοειδέα κύκλα προσώπου. καὶ
δολόεις ἐρέθιζεν Ἔρως ποθέοντα νομῆα οἴστρῳ λαβροτέρῳ
δεδονημένον· ἐν σκοπέλοις γὰρ παρθενικῆς ἀκίχητον ἐπεσσυμένης
δρόμον ἄγρης πέπλον ὅλον κόλπωσεν ἐς ἠέρα κοῦφος ἀήτης·
καὶ χροὸς ἤνθεε κάλλος· ἐλευκαίνοντο δὲ μηροὶ καὶ σφυρὰ
φοινίσσοντο, καὶ ὡς κρίνον, ὡς ἀνεμώνη χιονέων μελέων
ῥοδόεις ἀνεφαίνετο λειμών· καὶ νέος ἱμερόφοιτος ἔχων
ἀκόρητον ὀπωπὴν ἀσκεπέων ἐδόκευεν ἐλεύθερον ἄντυγα μηρῶν
[...]χώδεα [... βότρυν ὀπισθοπόροιο κόμης ἐλέλιζεν ἀήτης
κουφίζων ἑκάτερθεν, ἀειρομένων δὲ κομάων λευκοφαὴς σελάγιζε
μέσος γυμνούμενος αὐχήν. καὶ νέος οὐρεσίφοιτος ὁμάρτεε
πολλάκι κούρῃ, πῇ μὲν ἐπιψαύων σταλίκων ἢ τόξον ἀφάσσων,
πῇ δὲ ποθοβλήτοιο τιταινομένοιο βελέμνου ἱμερτῆς ἐδόκευε
ῥοδόχροα δάκτυλα κούρης· εἴ ποτε τοξεύουσα κέρας κυκλώσατο
νευρῇ, καὶ παλάμη γυμνοῦτο, λαθὼν νέος ὄμματι λοξῷ λευκὸν
ὀιστευτῆρα βραχίονα δέρκετο κούρης, ὄμμα παλινδίνητον ἄγων,
ὀχετηγὸν Ἐρώτων, εἰ τόσον, ὡς Νίκαια, πέλε λευκώλενος Ἥρη·
ἑσπερίην δ’ ἐπὶ πέζαν ἑὴν ἐτίταινεν ὀπωπήν, εἰ πλέον
ἀργυφέη πέλε παρθένος, ἠὲ Σελήνη. καὶ νέος, ἀμφιέπων
ὑποκάρδιον ἕλκος Ἐρώτων, ἐγγὺς ἐὼν καὶ νόσφιν ἐὼν
ἐμνώετο κούρης, πῶς βέλος εἰς σκοπὸν εἷλκεν ὀρειάδος
ἀντίον ἄρκτου, πῶς δὲ λεοντείῃ παλάμην ἐσφίγξατο δειρῇ
δίζυγα γυρώσασα βραχίονα μάρτυρι δεσμῷ, πῶς πάλιν ἱδρώουσα
λοέσσατο χεύματι πηγῆς ἡμιφανής, καὶ μᾶλλον ἀεὶ μιμνήσκετο
πέπλου, ὁππότε μιν δονέων καὶ ἐς ὀμφαλὸν ἄχρις ἀείρων
γυμνώσας χροὸς ἄνθος ἀνηκόντιζεν ἀήτης· κείνου μνῆστιν
ἔχων γλυκερὰς ἱκέτευεν ἀέλλας, ὄφρα πάλιν βαθύκολπον
ἀναστείλωσι χιτῶνα. καὶ νέος ἀστήρικτος ἐυκραίρῳ παρὰ
ποίμνῃ γείτονα θηρεύουσαν ἰδὼν ὑψαύχενα κούρην τοῖον
ἀπερροίβδησεν ἔπος ζηλήμονι φωνῇ· Αἴθε βέλος γενόμην ἢ
δίκτυον ἠὲ φαρέτρη, αἴθε βέλος γενόμην θηροκτόνον, ὄφρά με
γυμναῖς χερσὶν ἐλαφρίσσειεν· ὀπισθοτόνοιο δὲ τόξου εἴην
νεῦρα βόεια πολὺ πλέον, ὄφρά με μαζῷ χιονέῳ πελάσειε
σαόφρονος ἔκτοθι μίτρης, ναὶ δαμάλη, ναὶ μόσχε, σαόφρονος
ἔκτοθι μίτρης. παρθένε, κουφίζεις βέλος ὄλβιον· ὑμέτεροι δὲ
ὕμνου μηλονόμοιο μακάρτεροί εἰσιν ὀιστοί, ὅττι τεῶν
ψαύουσιν ἐρωτοτόκων παλαμάων. σοῖς γλυκεροῖς σταλίκεσσιν
ἀφωνήτοισι μεγαίρω· οὐδὲ μόνον σταλίκων με φέρει πόθος·
ἀλλὰ καὶ αὐτοῦ ζῆλον ἔχω τόξοιο καὶ ἀπνεύστοιο φαρέτρης.
αἴθε μεσημβρίζουσα ποθοβλήτῳ παρὰ πηγῇ γυῖα καταψύξειεν,
ἴδω δ’ ὑψαύχενα κούρην, ναὶ δαμάλη, ναὶ μόσχε, δίχα
φθονεροῖο χιτῶνος. οὔ πώ μοι, Κυθέρεια, τόσην ᾤκτειρας
ἀνάγκην; Θρινακίην οὐκ οἶδα καὶ οὐ κεραελκέα ποίμνην, οὐ
βόας Ἠελίοιο κατ’ οὔρεα ταῦτα νομεύω, οὐ κρυφίην ἤγγειλε
πατὴρ ἐμὸς Ἄρεος εὐνήν. παρθένε, μή με δίωκε, καὶ εἰ βόας
εἰς νομὸν ἕλκω· οὐρανίων λεχέων ἐπιβήτορές εἰσι νομῆες·
Τιθωνὸς ῥοδόεις πέλε νυμφίος, ὃν διὰ μορφὴν δίφρον ἐὸν
στήσασα φαεσφόρος ἥρπασεν Ἠώς· καὶ Διὸς οἰνοχόος πέλε
βουκόλος, ὃν διὰ κάλλος φειδομένοις ὀνύχεσσιν ἐκούφισεν
ὑψιπέτης Ζεύς. δεῦρο, βόας ποίμαινε, καὶ ὁπλοτέρην σε
καλέσσω ἄλλῳ βουκολέοντι σὺν Ἐνδυμίωνι Σελήνην· ῥῖπτε
βέλος καὶ ψαῦε καλαύροπος, ὄφρά τις εἴπῃ· Ὕμνου
μηλονόμοιο βόας Κυθέρεια νομεύει. ὣς φάτο καὶ λιτάνευε,
φίλων δ’ ἐδράξατο γούνων χερσὶ γυναιμανέεσσι, καὶ ἕσπετο,
καί οἱ ἐνίψαι ἔτρεμεν οἶστρον Ἔρωτος, ἑῇ δ’ ὑπεμέμφετο
σιγῇ. καί ποτε θάρσος ἔχων γαμίων ὑποεργὸν Ἐρώτων κείμενα
Νικαίης ἀνεκούφισεν ἔντεα θήρης, καὶ δόρυ θοῦρον ἄειρε,
πόθου δ’ ὑπό μείζονι κέντρῳ κούρης χωομένης γλυκερὴν ἤειρε
φαρέτρην, καὶ κύσε δίκτυα κωφὰ καὶ οὐ πνείοντας ὀιστούς,
χείλεσι τερπομένοισι μιαιφόνον ἰὸν ἐρείσας, καὶ στέρνοις
ἐπέλασσεν ἀφειδέι χειρὶ πιέζων· καί τινα μῦθον ἔειπεν
ἀδουπήτῳ τινὶ φωνῇ· Πρὸς Παφίης, φθέγξασθε πάλιν, δρύες,
ὡς ἐπὶ Πύρρης, ὡς ἐπὶ Δευκαλίωνος, ἐλέγξατε λυσσάδα
κούρην. δάφνη καὶ σὺ φίλη, δενδρώδεα ῥῆξον ἰωήν· αἴθε
καλὴ Νίκαια πάρος πέλε, καί κεν Ἀπόλλων ἁβροτέρην ἐδίωκε,
καὶ οὐ φυτὸν ἔπλετο Δάφνη. ὣς φάτο· καὶ σύριγγι σαόφρονος
ἐγγύθι κούρης μάρτυν ἑῆς ὀδύνης, γαμίην ἐμελίζετο μολπήν.
παρθενικὴ δ’ ἀγόρευεν ἐπεγγελόωσα νομῆι· Ἡδὺς ὁ συρίζων
Παφίης μέλος ὑμέτερος Πάν· πολλάκι μέλψεν Ἔρωτα καὶ οὐ
πέλε νυμφίος Ἠχοῦς. ἆ πόσα Δάφνις ἄειδεν ὁ βουκόλος·
ἀμφὶ δὲ μολπῇ παρθένος ἀστιβέεσσιν ἐκεύθετο μᾶλλον
ἐρίπναις ποιμενίης φεύγουσα βοῆς μέλος. ἆ πόσα Φοίβου
ἔκλυε μελπομένοιο καὶ οὐ φρένα θέλγετο Δάφνη. ὣς φαμένη
δόρυ θοῦρον ἐδείκνυεν ἄφρονι βούτῃ. αὐτὰρ ὁ λυσσήεντι
τετυμμένος ἡδέι κέντρῳ, μὴ νοέων, ὅτι τόσσον ἔην
ἄστοργος Ἀμαζών, πομπὸν ἑοῦ θανάτοιο δυσίμερον ἴαχε φωνήν·
Ναί, λίτομαι, προΐαλλε φίλον δόρυ, χιονέῃ δὲ κτεῖνέ με σῇ
παλάμῃ, καὶ τέρπομαι· οὐ σέο λόγχην, οὐ τρομέω, φυγόδεμνε,
τεὸν ξίφος, ὅττι τελευτὴν ὀξυτάτην ὀπάσειεν, ὅπως ποτὲ
πικρὸν ἀλύξω ἔμπεδον ἕλκος Ἔρωτος, ὑπὸ φρένα βοσκόμενον
πῦρ. τεθναίην, ὅτι πότμος ἐπήρατος· εἰ δὲ βελέμνῳ
τοξοφόρος μετὰ Κύπριν ὀιστεύσεις με καὶ αὐτή, πρὸς Παφίης,
μὴ πέμπε κατ’ αὐχένος, ἡμετέρην δὲ σὸν βέλος εἰς φρένα
πῆξον, ὅπῃ βέλος ἐστὶν Ἐρώτων. αὐχένι μᾶλλον ἴαλλε τεὸν
δόρυ, μὴ φρένα τύψῃς· ὠτειλῆς ἑτέρης οὐ δεύομαι. εἰ δέ σε
τέρπει, τλήσομαι ἄλλο βέλεμνον, ὅπως ἐμὲ γαῖα καλύψῃ καὶ
πυρὸς ἕλκος ἔχοντα καὶ οὐτηθέντα σιδήρῳ. κτεῖνέ με τὸν
δυσέρωτα, τεῆς μὴ φείδεο νευρῆς. θηλύνεις δὲ σίδηρον, ὅταν
ψαύσειας ὀιστῶν· ἵσταμαι αὐτοκέλευστος ἐγὼ σκοπός, ὄμματι
τερπνῷ δάκτυλα μαρμαίροντα περὶ γλυφίδεσσι δοκεύων, ἐκταδὸν
αὖ ἐρύοντα τεὴν μελιηδέα νευρὴν δεξιτερῷ ῥοδόεντι
πελαζομένην σέο μαζῷ. θνήσκω νεκρὸς Ἔρωτος ἑκούσιος ἡδέι
πότμῳ· οὐκ ἀλέγω θανάτοιο καὶ οὐ τρομέω νέφος ἰῶν, γυμνὴν
ὑμετέρην χιονώδεα χεῖρα δοκεύων ἁπτομένην τόξοιο καὶ
ἱμερόεντος ὀιστοῦ. εἰς ἐμὲ πάντα βέλεμνα τεῆς προΐαλλε
φαρέτρης, εἰς ἐμὲ πέμπε βέλεμνα μιαιφόνα· πικρότεροι γὰρ
ἄλλοι ἐμὲ κλονέουσι πυριγλώχινες ὀιστοί. ἢν δὲ
κατακτείνῃς με τεῷ φρενοθελγέι τόξῳ, παρθένε, μὴ φλέξειας
ἐμὸν δέμας ἠθάδι πυρσῷ· πυρκαϊῆς ἑτέρης οὐ δεύομαι·
ἀλλὰ σύ, κούρη, μοῦνον ἐμοὶ φθιμένῳ γλυκερὴν περίχευε
κονίην χειρὶ τεῇ, πυμάτην ὀλίγην χάριν, ὄφρά τις εἴπῃ·
(παρθένος ὡς ἐλέαιρε, τὸν ἔκτανε.) μηδὲ θανόντος αὐλὸς
ἐμός, μὴ πηκτὶς ἐμῷ περὶ σήματι κείσθω, ποιμενίην μὴ
βάλλε καλαύροπα, μάρτυρα τέχνης· ἀλλὰ κατακταμένοιο τεὸν
βέλος ὑψόθι τύμβου πῆξον, ἐμῷ δυσέρωτι λελουμένον εἰσέτι
λύθρῳ. δὸς δέ μοι ὑστατίην ἑτέρην χάριν ὑψόθι τύμβου
ἄνθεα Ναρκίσσοιο ποθοβλήτοιο γενέσθω ἢ κρόκος ἱμερόεις ἢ
Μίλακος ἄνθος Ἐρώτων, εἰαρινὴν δὲ φύτευε μινυνθαδίην
ἀνεμώνην πᾶσιν ἀπαγγέλλουσαν ἐμὴν μινυώριον ἥβην. εἰ δέ σε
μὴ τέκε πόντος ἀμείλιχος ἠὲ κολῶναι, βαιὸν ἐμοῖ χέε
δάκρυ, τόσον μόνον, ὅσσον ἐέρσαις ἱμερτῆς ῥοδόεντα
παρηίδος ἄκρα διαίνειν, χειρὶ δὲ σεῖο χάραξον ἔπος τόδε
πενθάδι μίλτῳ· ἐνθάδε βουκόλος Ὕμνος, ὃν ἔκτανεν ἄμμορον
εὐνῆς παρθενικὴ Νίκαια καὶ ἐκτερέιξε θανόντα. ὣς φαμένου
Νίκαια χολώετο· λυσσαλέη δὲ λοίγιον ἰοβόλου γυμνώσατο πῶμα
φαρέτρης καὶ βέλος ἰθυκέλευθον ἀνείρυσεν, ἐκταδίη δὲ κυρτὸν
ὀπισθοτόνοιο κέρας κυκλώσατο τόξου, ἠνεμόεν δὲ βέλεμνον ἐς
ἀνθερεῶνα νομῆος φθεγγομένου προέηκε, καὶ ἄσχετος ἰὸς
ἀλήτης μῦθον ἔτι προχέοντα μέσῳ σφρηγίσσατο δεσμῷ. ἀλλ’
οὐ νεκρὸς ἄδακρυς ἔην τότε· μεμφομένη δὲ ἀνδροφόνον
Νίκαιαν ὀρεστιὰς ἄχνυτο Νύμφη, μυρομένη νέκυν Ὕμνον· ἐν
εὐύδρῳ δὲ μελάθρῳ Ῥυνδακὶς ὑγροφόρητος ἀσάμβαλος ἔστενε
κούρη· νηιάδες δ’ ἔκλαυσαν· ὑπὲρ Σιπύλοιο δὲ γείτων δάκρυσιν
αὐτοχύτοις Νιόβης πλέον ἔστενε πέτρη. κούρη δ’ ὁπλοτάτη,
γαμίων ἔτι νῆις Ἐρώτων, μή πω Βουκολίωνος ὁμιλήσασα
χαμεύνῃ, Νηὶς Ἀβαρβαρέη νεμεσίζετο πολλάκι νύμφῃ· ἀμφὶ δέ
Δίνδυμον ἄκρον ὁμήλυδες ἐγγύθι λόχμης Ἀστακίδες μέμψαντο
Κυβηλίδος ἤθεα νύμφης, αἴλινα δ’ ἐφθέγξαντο· καὶ οὐ τόσον
αἴθοπι πότμῳ Ἡλιάδες Φαέθοντος ἐδακρύσαντο θανόντος. καὶ
φονίης ἀδάμαστον ὀπιπεύων φρένα κούρης τόξον Ἔρως ἔρριψε,
καὶ ὅρκιον ὤμοσε βούτην, παρθενικὴν ἀέκουσαν ὑποζεῦξαι
Διονύσῳ. ὄμμασι δ’ ἀκλαύτοισι λεοντείων ἐπὶ δίφρων Δινδυμὶς
ἠιθέοιο δεδουπότος ἔστενε Ῥείη, μήτηρ Ζηνός, ἄνασσα· καὶ
ὀλλυμένου μόρον Ὕμνου ἡ γάμον ἐχθαίρουσα κινύρετο παρθένος
Ἠχώ. καὶ δρύες ἐφθέγξαντο· τί σοι τόσον ἤλιτε βούτης; μή
ποτέ σοι Κυθέρεια, μὴ Ἄρτεμις ἵλαος εἴη. ἔδρακε δ’
Ἀδρήστεια, μιαιφόνον ἔδρακε κούρην, ἔδρακεν Ἀδρήστεια νέκυν
σπαίροντα σιδήρῳ, καὶ νέκυν ἀρτιδάικτον ἐδείκνυε
Κυπρογενείῃ, μέμψατο δ’ αὐτὸν Ἔρωτα. καὶ εὐπετάλῳ παρὰ
λόχμῃ ὕμνον ἐποικτείροντος ἐλείβετο δάκρυα ταύρου, καὶ
δάμαλις δάκρυσε, καὶ ἔστενεν ἀχνυμένη βοῦς ποιμένος
ἀσπαίροντος, ἔοικε δὲ τοῦτο βοῆσαι· Βούτης καλὸς ὄλωλε,
καλὴ δέ μιν ἔκτανε κούρη. παρθενικὴ ποθέοντα κατέκτανεν,
ἀντὶ δὲ φίλτρων πότμον μισθὸν ἔδωκε, ποθοβλήτου δὲ νομῆος
αἵματι χαλκὸν ἔβαψε καἰ ἔσβεσε πυρσὸν Ἐρώτων— Βούτης
καλὸς ὄλωλε, καλὴ δέ μιν ἔκτανε κούρη— καὶ Νύμφας
ἀκάχησεν, ὀρειάδος οὐ κλύε πέτρης, οὐ πτελέης ἤκουσε καὶ
οὐκ ᾐδέσσατο πεύκην λισσομένην· μὴ πέμπε βέλος, μὴ κτεῖνε
νομῆα. καὶ λύκος ἔστενεν Ὕμνον, ἀναιδέες ἔστενον ἄρκτοι,
καὶ βλοσυροῖς βλεφάροισι λέων ὠδύρετο βούτην· Βούτης καλὸς
ὄλωλε, καλὴ δέ μιν ἔκτανε κούρη. ἄλλο λέπας δίζεσθε, βόες,
μαστεύσατε, ταῦροι, ξεῖνον ὄρος· ποθέων γὰρ ἐμὸς γλυκὺς
ὤλετο βούτης. θηλυτέρῃ παλάμῃ δεδαϊγμένος. εἰς τίνα λόχμην
ἴχνος ἄγω; σώζεσθε, νομαί, σώζεσθε, χαμεῦναι. Βούτης καλὸς
ὄλωλε, καλὴ δέ μιν ἔκτανε κούρη. χαίρετέ μοι, σκοπιαί τε
καὶ οὔρεα, χαίρετε, πηγαί, χαίρετε, Νηιάδες, καὶ ἐμαὶ
δρύες. ἀμφότεροι δὲ Πὰν νόμιος καὶ Φοῖβος ἀνίαχον· αὐλός
ἀλάσθω. πῇ Νέμεσις; πῇ Κύπρις; ἔρως, μὴ ψαῦε φαρέτρης·
σύριγξ, μηκέτι μέλπε· λιγύθροος ὤλετο βούτης. δειλαίου δὲ
νομῆος ἀμεμφέα λύθρον Ἐρώτων γνωτῇ φοῖβος ἔδειξε, καὶ
ἔστενεν Ἄρτεμις αὐτὴ ὕμνου νεκρὸν ἔρωτα, καὶ εἰ πέλε
νῆις Ἐρώτων.